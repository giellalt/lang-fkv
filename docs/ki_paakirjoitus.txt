Näyttely muistelee Pohjais-Ruijan suomenkielisen väjestön histooriasta ja eriliikaisesti kvääniin eli kainulaisten siirtymisestä Ruijhaan – Ruijan/Norjan Jäämeren rannoile.
Näyttely oon esilä Kainun institutissa 17. juunikuuta-27. juulikuuta arkipäivinä klo 9-15 tahi sopimuksen mukhaan*.
Näyttelyn muisteliijat oon nuoret Sofia ja Matti. Met seuraama heitä ko het siirythään kahta tärkkeintä histoorialista vajelusväylää pitkin pohjasheen; Tornionlaksosta Tromsshaan ja Pohjais-Suomesta Varenkhiin.
Näyttelyssä met saama tiettäät enämen siitä, ette miksi ja millä laila het matkustethiin; mitä heilä oli myötä – sekä materiaalista ette ei-materiaalista kulttuuriperinttöö – ja mitä het löyđethiin ko het tulthiin Ruijhaan.
Saatat pelata kans interaktiivista pellii, mikä haastaa sinun itte hunteeraamhaan migrašuunii.
Näyttely oon yhtheistyöprošekti, jossa oon myötä Varengin Museumi IKS, Norrbottenin museumi, Lapin aluemuseumi, Pohjais-Tromssan Museumi ja Kainun institutti.

Kainun institutti oli myötä kolmanessa Memory boxes-kokkouksessa, minkä järjestethiin Reggio di Calabriassa, Italiassa 8.-12. maikuuta 2013.
Kainun institutti presenteerasi sen työn, minkä se oon tehny Lietuvan kokkouksen jälkheen. Muut kokkouksen osalistujat tykäthiin, ette institutin työ oon eriliikaisen intresantti. Het tykäthiin, ette se oli eriliikaisen soma kuula kursista ja työpajasta, jossa opithaan tekemhään digitaalissii muisteluksii. Nyt tämä institutin työ tullee olemhaan koko Memory boxes-prošektin modelli.
Digitaaliset muistelukset oon joksiki uusi termi. Digitaalisten muisteluksitten avula jokhaisella oon mahđolisuus muistela oman muisteluksen digitaalisesti. Samala niitä voipi käyttäät kans muussa yhtheyđessä, niin ko opetuksessa.
Institutin työntekkiijät näytethiin kans filmin Pyssyjovesta. Filmissä Karin Larsen ja Wigdid Farstad haastatelhaan viittä yli 65-vuotista pyssyjokilaista. Yksi haastattelu oon ruijaksi ja nelje kvääniksi.
Institutti oon tehny digitaaliset muistelukset ja haastattelut Memory boxes-prošektin yhtheyđessä, ja net löyđät prošektin viraliselta nettisivulta
Carlo Smaldone avvaa kolmanen kokkouksen Italiassa.
Osalistujat praatithaan siitä, kunka heiđän pitäis tuođa esile paikalisen työn tuloksii. Osalistujat Tyskästä, Lietuvasta, Italiasta og Ruijasta oon löytänheet fiinin soffan Fylkesbyggetin festisalissa, Reggio di Calabriassa.
Karin Larsen näyttää aviisiartikkelii, missä muistelhaan kokkouksesta Reggio di Calabriassa. Artikkelissa oon eriliikaisesti mainittu Suomen ja Ruijan.

Met lähđemä Pyssyjovesta ja Lemmijovesta perjantai-aamuna, 12. juulikuuta, ja met olema takasin maanantai-iltana, 15 . juulikuuta. Met ajama Koutokeinon, Palojoensuun ja Pajalan kautta Matarenkhiin missä oon markkinapäivät.
Met kävemä kans Luppiossa kattomassa Kipparintalloo. Sammeli Kippari oli yksi meiđän esivanhimista.
Met reissaama pyssilä, ja mitä enämen ko meitä oon, sen halvempi tullee matka. Jos meitä oon 50 kappaletta, matka ja ruoka hotelissa ei tule maksamhaan enämpi ko 2 800 kr jäseniltä ja 3 500 kr ei-jäseniltä.

Kväänin litteratuuripalkinon 2013 saapi Alf Nilsen-Børsskog. Palkinon annethaan hänele siksi ko hän oon nostanu esile kväänin eli kainun kieltä, kulttuurii ja histooriaa.
Børsskog oon julkaissu kolme rommaanii ja nelje poeemi- eli diktikirjaa. Rommaaniissa hän muistelee paikalisesta kulttuurista, mutta samala rommaaniitten histooriat oon mailmanlaajuiset. Hänen poeemiitten maanlikheinen kieli koskettaa muitaki ko tyhä niitä joitten äitinkieli oon kväänin kieli. Børsskog oon ollu niin ko yksinäinen pääskynen kvääninkielisessä litteratuurissa. Se, kunka hän tuopi ommii ajatuksii esile, tullee olemhaan meile esikuvana tulleevaisuuđessa. Hänen kirjat oon uniikit ja tärkkee apu kväänin kielen dokumentašuunissa ja kehittämisessä.
Palkinon jaethaan Kainun institutissa keskiviikkona 29. maikuuta klo 18.
Palkintosumma oon 50 000 kruunuu. Litteratuuripalkinon jakkaa Kainun institutti – Kvensk institutt.
Tervettulemaa ensimäisen Kväänin litteratuuripalkinon jakamisheen!
Enämen tiettoo saat täältä:

RiddoDuottarMuseat – Porsanger museum, Porsanger historielag og Kainun institutti – Kvensk institutt järjestethään yhtheisen kuvatapattuman Pyssyjovessa 14. maikuuta. Tapattuma alkkaa klo 19, ja silloin näytämä vanhoita Pyssyjoven kuvvii museon arkiivista. Sen jälkheen met otama vasthaan ihmisten kuvvii ja skannaama niitä. Kuulema kans muisteluksii ja kattoma filmii. Näytämä kans, kunka museoportaalii www.digitaltmuseum.no voi käyttäät.
Museokafeassa met halluuma opastuut ihmisten kans ja muistela museosta pyssyjokilaisile.
Kaikki Porsangin museon kuvat Pyssyjovesta oon 1900-1960 -luvulta. Meilä ei ole yhthään kuvvaa siitä, minkälaista elämä oli Pyssyjovessa ja öystäpuolela jälkheen vuođen 1970. Sen tähđen met tarvittemma paikalisten ihmisten appuu, jotta saama enämen kuvvii ja tavaroita. Met tarvittemma kuvvii, joissa näkkyy kunka tavaliset ihmiset olhaan kotona tahi työssä. Tarvittema kans kuvvii ympäristöstä, käsityöstä, pytingiistä, elläimistä, maanpruukista, mettäpruukista, pyyđöstä, tieraamisesta, koulunkäynistä, nuortenkulttuurista, jne.
Tervettulemaa!

Kielitingala oli kokkous Oslossa. Kainun institutti järjesti samala epäviralisen kokkouksen, jossa Kieltinka, FAD, KUD, KD ja Språkrådet kohđatelthiin. Kokkouksessa oli Kainun kielitingala mahđolisuus praattiit niitten departtimenttiin kans, jokka oon myötä Kielitingan kielityössä.
Kokkouksessa oli mahđolisuus jakkaat tiettoo meiđän kielityöstä, eli miksi met olema valinheet tehđä niin ko met tehemä ja kunka met sen tehemä. Met muistelima institutin suunitelmista kielen revitaliseeramisen etheen, ja kunka met luoma infrastruktuurii kväänin kielele. Kielitinka kiittää departtimenttiitä hyvästä kokkouksesta!
Eteläsaamen kielityö fokuksessa tällä kerttaa
Kielitinka opastu kans eteläsaamen kielityöhön. Lisa Baal ja Elin Fjellheim muistelthiin omasta työstä. Tämä kokkous oon jatkoo dialogikokkoukselle, minkä Kielitinka järjesti Tromssassa ennen jouluu. Kokkouksessa käsitelthiin sananrakenusta, sanapuohii ja terminologiaa.
Kielitinka oon kokkoontunnu eri kielimiljöin työntekkiijöin kans, niin ko Lars Vikørin (ruija), Hannu Töyrylän (meänkieli) og Rolf Olsenin (pohjaissaami) kans. Nämät kohtaamiset annethaan meile perspektiivii työssä ja erilaisten probleemiin kans.

Hallitus anttaa yhtheensä 2,081 miljoonaa kruunuu erilaishiin toimhiin jokka vahvistethaan ja nostethaan esile kväänin eli kainun kieltä ja kulttuurii. Kuurttoo annethaan m.m. kielisentteriin toiminthaan, kvääninkielisen romaanin julkaisemisseen, kväänin dokumenttifilmhiin ja nuorten kielileirhiin.
- Kielivuođen 2013 aikana met halluuma eriliikaisesti kuurota kvääniin kielityötä. Prošektit joita kuurothaan, oon myötä tekemässä kväänin kieltä ja kulttuurii eläväksi ja näkkyyväksi, sannoo fornyings-, administrasjons- og kirkeminister Rigmor Aasrud.
Omasvuonon kielisentteri saapi 620 000 kruunuu sentterin toimhiin vuona 2013. Haltiin kväänisentterille annethaan kans sentterin toimhiin 500 000 kruunuu.
Kvääninkielinen aviisi Ruijan Kaiku oon saanu kuurttoo tästä postista jo monen vuođen aijan. Tänä vuona sitä oon lisätty, ja se oon nyt 450 000 kruunuu. Lisäksi Ruijan Kaiku saapi 130 000 kruunuu prošektirahhaa jolla se saattaa kehittäät aviisin virtuaalista redakšuunii, niin ette työntekkiijät jokka oon eri paikkakunnissa, saatethaan tehđä redakšuunityötä.
Iđut AS saapi 150 000 kruunuu jotta se voipi julkaista Alf Nilsen Børsskogin neljänen romaanin. Romaani kuuluu Børsskogin Elämän jatko –kirjaraitthoon, ja se oon kvääninkielinen. Departementti oon aijeminki kuuronu romaaniraiđon kirjoin julkaisemista.
Siivet AS’ saapi 80 000 kruunuu dokumenttifilmhiin Under en annen himmel. Filmi muistelee vanhaan mytologian hakemisesta ja Ruijan kvääniin ja suomensukuisten luononymmäryksestä. Monet muutki oon kuuronheet tätä produkšuunii, ja sen näytethään NRK:ssa vuođen 2013 aikana.
Kuurttoo annethaan kans Kainun institutile kväänin kielen ja kulttuurin konferanssii varten (61 000 kr), Alattion museolle näyttelyy varten, jossa oon esilä materiaalii mitä Samuli Paulaharju oon kovonu sođan aikana (20 000 kr), ja Kvääninuorile nuorten kielileirin järjestämistä varten (70 000 kr).
Prošektikuuron lisäksi annethaan vielä yhtheensä 2,18 miljoonaa kruunuu peruskuurttoo näile kvääni- ja ruijansuomalaisile järjestöile

Euroopparaatin Eksperttikomitea (Europarådets Ekspertkommite for Rammekonvensjonen for beskyttelse av Nasjonale Minoriteter) kehoittaa hallitusherroja jatkamhaan työtelyä kväänin eli kainun kielen standardisoimisen etheen. Eksperttikomitea kehoittaa hallitusherroja antamhaan enämen kuurtoa kväänin kulttuurille. Tämän häytyy tapahtua dialoogissa kielenkäyttäjitten kans, jotta se oon sikkari ette rahat mennee kielenkäyttäjitten mielestä tärkeishiin toimhiin. Kielenkäyttäjitten kans häytyis kehittää erityisen kväänin opetussuunitelman kaikile koulutuksen tasoile. Lisäksi häytyis järjestää pysyvän kväänin kielen korkeakouluopetuksen.
Luje Eksperttikomitean viienen raportin täältä.

Kväänin eli kainun kielele tehhään oman oikheinkirjoitus- ja oikomaprogramin, ja tämä työ alkkoi kieliteknologian kursila januaarikuussa. Alussa kväänin kielele tehhään daattorimodelleja, jokka sitte muutethaan analyysiprogramiksi. Tämän pohjalta syntyy oikheinkirjoitusprogrami, mikä avittaa tavalisia kielenkäyttäjiä, kääntäjiä ja kielitutkijoita.
Kieliteknologiakursin järjestethiin Helsingissä ja siinä olthiin myötä Julia Kuprina (vuorimari), Merja Salo (moksa ja hanti), Renate Blumberga (liivi), Sven-Erik Soosaar (nenetsi), Timo Rantakaulio (aunuksenkarjala eli livvi ja inkeroinen), Mervi Haavisto (kvääni), Florian Siegl (nganasani), Sulev Iva (võru), Neeme Kahusk (eesti) og Auli Oksanen (kolttasaame). Kursinopettaajat olthiin Jack Rueter (Helsingin universiteetti), Sjur Moshagen og Trond Trosterud (Tromssan universiteetti). Pääosa kursin osalistujista oon myötä suomalaisen Koneen Stiftelsin programissa, mikä dokumenteeraa uralilaisia kieliä. Kieliteknologian kursin järjestää Helsingin universiteetti ja Giellatekno. Met olema iloiset ette saima olla myötä tällä kursila. Kiitoksia!

Kainun institutti – Kvensk institutt oon kiini joulun ja uuen vuen aijan. Met olema taas työssä keskiviikkona 2. päivä januaarikuuta 2013 klo 8.00. Met toivoma kaikile hyvvää joulua ja onnelista uutta vuotta!

Tämä näyttely nostaa esile Norjan kansalisten vähemistöjen – eli juutalaisten, kväänitten, rom-kansan, romani-kansan ja mettäsuomalaisten – musikkia ja histooriaa.  Näyttelyssä kuulema vähemistöjen ommaa ääntä yhessä musikkivideoitten, kuvitten, tekstitten ja tavaroitten kans. Tämä haastaa meät miettimhään, ette mitä se oikhein merkittee kuulua johonki vähemisthöön – tahi enemisthöön.
Näyttelyssä met kohattelema artisteja, jokka ei halua, ette heät panhaan johonki vasituisheen karsinhaan. Sen sijhaan het sanova ”Kiitoksia, kumpaaki!”. Jokhainen artisti tutkii musikaalista mailmaa omala laila. Niinpä täälä kuuluu juutalainen rap, mettäsuomalainen blues ja kvääninkielinen pop yhessä vanhoitten rituaalitten ja perintheisen, sukupolvilta toisile siirtynheen musikin kans. Met kuulema musikkia, jota esitethään sekä ulkona leirivalkean äärelä ja kansainvälisten festivaalitten konserttilavoila. Kansalinen vähemistö oon joukko ihmisiä, joila oon joko eri etnisyys, kieli, kulttuuri ja/tahi uskonto ko enemistölä, ja joila oon jo pitkhään ollu yhtheys siihen maahan missä het asuva. Sen jälkhiin ko Norja vuona 1999 ratifiseerasi Euroopparaatin Raamikonvensioonin kansalisten vähemistöjen suojelemisesta (Europarådets Rammekonvensjon om beskyttelse av nasjonale minoriteter i 1999), oon se velvolinen säilyttämhään ja kehittämhään kansalisten vähemistöjen kulttuuria. Isotinganmellinki nr.15 (Stortingsmelding nr. 15) vuelta 2000 sannoo, ette ”taitheentekijät, jokka kuuluthaan johonki vähemistöjoukkhoon, oon niin ko  taitheentekijät ylheensä. Mutta taitheentekijän syntypörä saattaa olla kuiten tärkeä pohja taitheeliselle työle. Niin ko rokkimuusikko Åge Aleksandersenin (joka oon romani) kohala tullee esile, niin ei se ole aina sanottu, ette syntypörä vaikuttaa taitheentekemisheen – mutta semmonen kytkös saattaa kuiten olla joilekki rohki tärkeä.
Kiitoksia, kumpaaki! oon näyttely, minkä Ringve museum Trondheimissä oon tehny yhessä eri ihmisten ja organisašuunitten kans. Se tuo esile kansalisten vähemistöjen perintheitä ja luovaa kehittymistä. Ommaa kulttuuria tuohaan monela laila esile, ja se oon ihmisille tärkeä – siitäki huolimatta, ette vähemistöt oon aijemin kokenheet sortoa ja syrjintää.

kuvakalenterin tämän vuen teemana oon kväänin ja merisaamen kielen ja kulttuurin revitaliseeraus. Meilä oon ilo esitellä teile koko roikan tulisieluisia ihmisiä jokka työtelevä kielen ja kulttuurin säilyttämisen etheen. Ihmisillä oon kans suuri intressi työtelä sen etheen ette saatais enämen kolmikielisiä tiekylttejä, ja se tullee kans kuvissa esile.
Kalenterissa oon sekä perintheisiä ja vähemistöjen omia merkkipäiviä. Lisäksi löyät kalenterista viraliset ruijalaiset ja saamelaiset flakupäivät. Kaikki kalenteritekstit oon kvääniksi, saameksi ja ruijaksi. Lisäksi met haluama tua esile kväänin- eli kainunkielen moninaisuutta, ja sen tähen olema kirjoittanheet kalenterin kvääninkieliset tekstit kahela eri variantila. Kuvatekstit oon kirjoitettu öystä-variantila ja muut tekstit vesta-variantila. Öystä-variantti oon likempänä Varengin dialektejä ja vesta-variantti likempänä Porsangin ja Raisin dialektejä.
Kalenterin julkaisthaan nyt neljänen kerran. Kuvvaajat oon

Facebookin käytetyimät sanat ja toiminot oon nyt käänetty kväänin eli kainun kielele. Tämä oon ollu maholista vähemistökielitten käänösprošektin avula. Monet vähemistökielet, niin ko kväänin kieli, ei kuulu niitten 100 viralisen Facebook-kielen joukkhoon.
Jotta voit käyttää Facebookia kväänin kielelä, sie tarvittet vasituisen skriptin joka tekkee muutoksia nettisivula. Skriptin asenat netinlukijhaan ja se vaihettaa Facebookin norjan- eli ruijankieliset sanat kväänin kielele.
Kainun institutti – Kvensk institutt oon kääntäny 200 tärkeintä sannaa ja toimintoa tätä skriptiä varten. Sanat oon käänetty kahele eri variantile: Kvääni/Kainu (öystä) ja Kvääni/Kainu (vesta). Öystä-variantti oon likempänä Varengin dialektejä ja vesta-variantti likempänä Porsangin ja Raisin dialektejä. Sie saatat valita kumpaa varianttia käytät. 
Kanadalainen Neskie Manuel aloitti tämän prošektin siksi ko hän halusi kääntää Facebookin hänen omale First Nations-kielele, Secwepemctsínille. Neskie Manuel kuoli viimi vuona, ja professori Kevin Scannell halusi kunnioittaa hänen muistoa ja jatkoi prošektia. Hän muutti skriptiä niin, ette se toimii kaikila kielilä, ja hän oon tehny skriptin kans kväänin kieliväršuunia varten.
Facebookin käyttäminen kväänin kielelä voi antaa monipuolisen kielikokemuksen, ja samala opit monta uutta sannaa.
Nyt oon jo yli kolmekymmentä vähemistökieltä saanheet oman käänöksen. Monet näistä kielistä oon uhattuja kieliä
Met lähätämmä suuren kiitoksen Kevin Scannellile Amerikkhaan, ko hän oon työtely  vähemistökielitten ja uusien medioitten etheen.

Kväänin eli kainun kielitinka kuttuu dialogiseminaarhiin missä praatithaan kväänin kielen terminologiasta ja siihen liittyvistä haastheista. Seminaarin järjestethään 19. ja 20. novemperikuuta. Paikka oon St. Elisabeth Hotell Tromssassa.
Kokkous alkaa maanantaina 19. novemperikuuta klo 10.00 ja loppuu tiistaina puolelta päivin.
Kokkouksen teemat:
Kielisuunittelun ja kielenhuolon kokemukset Ruijassa.
Meänkielen kielisuunittelu, eriliikaisesti lainasanoitten käyttö.
Pohjaissaamen kielisuunittelu ja terminologian kehittäminen.
Elektrooniset sanakirjat ja maholisuuet yhtheisseen terminologian kehittämisheen ja sanakirjatyöhön.
Kaikin oon tervettulheet kokkouksheen!

Kainun institutin prošektijohtaja Kaisa Maliniemi oon yhessä Ivar Johnsenin (Ruijan Kveeniliitto) kanssa ollu myötä kokkouksissa, joita järjestethiin NGO-prošektin yhtheyessä. Prošektissa freistathaan vahvistaa Venäjän inkerinsuomalaisten ja vatjalaisten kieltä ja kulttuuria eriliikaisesti kulttuuriaktiviteetitten avula.
Kokkoukset järjestethiin Pietarissa 2.-4. oktooperikuuta, ja järjestäjänä oli Inkerin kulttuuriseura.
- Matkala met opastuima inkerinsuomalaisten asuma-aloihin ja kielen tilhaan Venäjällä. Huonoin tilane oon vatjalaisila. Heilä ei ole ommaa kirjakieltä ja monikhaan ei enhään puhu kieltä. Vatjan kieli oon likelä eestin kieltä, muistelee Kaisa Maliniemi. Vatja oon äärimäisen uhattu kieli.
Prošektissa oon myötä osalistujia Suomesta, Venäjältä, Eestistä ja Norjasta.
Juunikuussa 2013 het tuleva Kainun institutthiin opastumhaan kväänin eli kainun kielheen ja kulttuurhiin.

Astrid Ballo oon saanu Ruijan kvääniliiton korkeiman maininan eli Kunniapalkinon. Palkinon jaethiin Annijovessa septemperikuussa.
Palkinon annethaan ihmiselle, joka oon jo pitemän aijan työtely aktiivisesti kvääniasioitten etheen. Astrid oon jo vuosia ollu tärkiä henkilö Pohjais-Varengin kvääniyhistyksessä. Hän oon useamman kerran ollu myötä liiton hallituksessa, ja hän oon alottanu monia tärkeitä kvääniprošekteja. Hän oon alottanu kans vasitun roikan kväänivaimoile – Kvensk Kvinnenettverk – jolle hän oon tehny omat nettisivut. Viimi aikana hän oon tehny työtä sen etheen ette Vesisaarheen saatais kvääninkielisen näyttämäpelin. Palkinon jakamisen yhtheyessä sai Astrid suuren kiitoksen siittä tärkiästä työstä, minkä hän oon vuositten aikana tehny.

Kainun institutti oon julkaissu häftin ”Allmenn innføring i skriving av kvensk”, ja siinä muistelhaan kielitingan tärkeimistä päätöksistä. Häfti oon lyhykäinen johattelu kväänin eli kainun kirjakielheen ja grammatikkhiin, ja se oon tarkoitettu kaikile jokka haluava käyttää kväänin kieltä. Häftissä nostethaan esile kans kväänin kielen alueeliset variaatiot, ja tarkoituksena oon ette kirjakieli avittaa ja vahvistaa puhekieltä.
Häftin voit tilata Kainun institutista post(@)kvenskinstitutt.no.

Kainun institutin kesänäyttelyssä pääset opastumhaan Porsangin luonthoon aivan uuvesta perspektiivistä. Agnes Eriksen oon kuvanu erilaisia, jännittäviä fieruan kiviä. Näistä kivifiguureista hän oon saanu inspirašuunin ja luonu rikhaan fantasiamailman niin lapsile ko raavhaile. Näyttelyssä oon 14 kuvvaa, jokka hän oon kuvanu viimi vuosikymmenen aikana.
Kuvat oon julkastu kirjoissa Kummitus ja Tähtipoika / Spøkelset og Stjernegutten 1 og 2 (2011), ja net oon mailman ensimäiset kvääninkieliset lastenkirjat. Kirjat oon kans myötä näyttelyssä, ja kirjalisuuen tutkiija Kaisa Maliniemi oon kirjottannu kirjoihin johattelun. Agnesin kirjoja saattaa kans ostaa institutista.
Agnes Eriksen työtelee adjukanttina Porsangissa. Hän oon syntyny Mouruniemessä, Porsanginvuonon öystäpuolela. Eriksen oon opettannu kväänin eli kainun kieltä ja kulttuuria jo kauvoin, ja hän oon ollu myötä luomassa kväänin kirjakieltä. Hän oon aijemin julkassu häftin Piu pau paukkuu. Kvenske rim og regler (2003). Nyt hän oon kirjottamassa ensimäistä kväänin oppikirjaa, mikä oon tarkotettu kouluopetuksheen.

Meininkinä oon ette ensistä annethaan 10 opintopoengii pohjaopetusta kainun kielessä, sitte jatkethaan yhđenvuotisilla kielen ja kulttuurin opinoila. Fristi ilmoittaat ittensä oon 1. juunikuuta.
Syksyn pohjaopetuksheen saatethaan ilmoittaat ittensä kaikki, joila oon opiskelukompetenssi. Siihen saattaa alkkaat ilman tietämättä mithään kainun kielestä. Opetus oon osittain nettiopetusta, osittain kokkoonumma Tromsshaan opiskelemhaan yhđessä. Kokkoontumissii oon syksylä kolme. Ensimäinen oon aukustikuussa ja viikon pitukainen, sitte oon yksi kahđen päivän kokkoontuminen oktooperikuussa ja yksi novemperikuussa.
Kevväilä 2013 alkkaa sitte se yhđenvuotinen opinto. Se oon kokopäiväinen opinto, kevväilä 30 opintopoengii ja syksylä 30 opintopoengii, yhtheensä 60 opintopoengii, mistä 40 oon kainun kieltä ja 20 kainun kulttuurii. Mutta niitä saattaa ottaat kans yksittäisainheena eli enkkeliainheena. Eli se joka tahtoo tyhä oppiit kainun kieltä, saattaa valita tyhä kielen kurssei, enämen eli vähemän, se joka oon kiinostunnu tyhä kulttuurista, saattaa sitte ottaat tyhä kulttuurin kurssei.
Omituinen kainun kielen opinto oon siinä, ette siinä saattaa studentti itte määrätä, minkälaista kainun kielen varianttii hän halluu oppiit. Eli halluuko hän oppiit Varengin varianttii eli Porsangin-Raisin varianttii eli semmoista varianttii, mikä oon liki meänkieltä Ruottissa.
Jos studenttiita tullee paljon – niin ko met uskoma ja toivoma – ja näjemä ette kainun kieli ja kulttuuri kiinostaa, se sitte yhđenvuotisen opinon saatethaan jatkaat niin, ette siitä tullee kainun kielen ja kulttuurin bachelor. Sitä ei kuitenkhaan ole vielä päätetty.
Jos sie olet kiinostunnu oppimhaan kainun kieltä, se ilmoita ittesti juunikuun 1. päivhään. Enämen tiettoo saat adressista

Kainun institutti oon saanu rahhaa minkä avula oon maholista alkaa työtelemhään kväänin eli kainun kielen grammatiikin kans. Kulturdepartementet oon antanu institutile 200 000 kruunua ja Kunnskapsdepartementet 200 000 kruunua tätä työtä varten. Lisäksi oon FAD antanu 100 000 kruunua. Grammatiikkityön koko budjetti oon 700 000 kruunua. Eira Söderholm tekkee grammatiikin vuen 2012 aikana. Valmis grammatiikki julkaisthaan kans netissä, jossa se oon kaikitten käytössä.
Kainun institutti alkaa tekemhään kans semmoista grammatiikkiväršuunia, joka oon tarkoitettu kaikitten käytthöön, mutta eriliikaisesti sitä voi käyttää kouluissa ja kielikurseila.

Kväänin kielitinka ja Kainun institutti halvaava jakkaa tietoa kväänin kirjakielen  kehityksestä.
Aukustikuun 2011 aikana met julkaisema informašuunihäftin, missä met muistelemma kväänin kielen normeeringistä. Häftin lähätethään kouluile, institušuuneile, komuuneille, läänin- eli fylkinkomuuneille ja departementile.
Samhaan aikhaan met alama tekemhään semmoista grammatiikkiväršuunia, joka oon tarkoitettu kaikitten käytthöön, mutta eriliikaisesti sitä voi käyttää kouluissa ja kurseila.
Sitte ko tämä grammatiikkiväršuuni oon julkaistu, niin met olema tulheet jo sen verran pitkäle, ette kokonainen ja  laajempi grammatiikki alkaa olla valmis. Sen met sitte viimeistelemä ja laitama institutin nettilaijale kaikitten käytthöön. Tämä tapahtuu suunitelman mukhaan kevhäälä 2012.
Tämän jälkhiin aikova kielitinka ja institutti työtelä kvääninkielisten sanoitten kans, eli sananrakenuksen ja sanapuohin kans. Met piämä rohki tärkeänä sitä, ette kaikki kväänin alat saatettais olla myötä tässä työssä. Enämen tietoa tästä tullee vielä hiljemin.
Ystävällisin tervheisin
Kväänin kielitingan ja Kainun institutin puolesta

Mie kerran olin surulinen, rahaton.
Ei mulla ollu työtä ko nyt kriisi oon.
Mie päätä krappaan mistä saisin eđes yhđen setelin. En kyeny ko itkemhään mutta siitä hoksasin.
Joo, potelissa kyynelii met myymä Baden-Badenhiin. Sielä meiđän murhe hukkuu uimabasenkhiin.
Joo, potelissa kyynelii met myymä Baden-Badenhiin. Sielä niissä kylppee turisti ja toinenki.

En nukkua saataa pois suviyötä
se liika valkea oon.
Sun kanssa mie ulkona kuljeskelen suojassa vehreä puun
suojassa vehreä puun.
Sun kanssa mie ulkona kuljeskelen seassa kukkasten.
En nukkua saataa pois suviyötä
ja kastetta hiuksitten
ja kastetta hiuksitten.
Ja tuntea että maa meitä kantaa ja tuuli tuutia voi.
Ja tietää et kaksin met olla saama kunnes oon aamun koi
kunnes oon aamun koi.
En nukkua saata pois niittyheinää ja soittoa sirkkojen.
Sun kanssa mie ulkona kuljeskelen ko lähtö oon lintujen,
ko lähtö oon lintujen.

Taas tuuli puhalttaa
ja kylmä valttaa maan
mut' tanssiin meiđät saapi ... rytmi musikin. Ja poikaset jahđathaan tyttärii,
moni loukossa istuu ja kattelee
ja musikki pauhaa vieläki kovemppaa.
Ja laulelen, sitä elämä oon,
ja aamula oon pää niin ko pallo vallaton.
Mihin menisin, mihin menisin, missä nukun ensiyön?
Ja laulelen, sitä elämä oon,
ja aamula oon pää niin ko pallo vallaton.
Mihin menisin, mihin menisin, missä nukun ensiyön? Missä nukun ensiyön?
........................
Ko vinkkaan vain niin taksin saan, sillä ajelen Jussan oven taa,
mut' kotona ei ollu Jussakhaan. Siihen istahđan ja tieđä en
tyhä Roope Räggeristä porisen
ja mihin menisin, missä nukun ensiyön.
Ja laulelen, sitä elämä oon,
ja aamula oon pää niin ko pallo vallaton.
Mihin menisin, mihin menisin, missä nukun ensiyön?
Ja laulelen, sitä elämä oon,
ja aamula oon pää niin ko pallo vallaton.
Mihin menisin, mihin menisin, missä nukun ensiyön? Missä nukun ensiyön.
......................
Ja laulelen, sitä elämä oon,
ja aamula oon pää niin ko pallo vallaton.
Mihin menisin, mihin menisin, missä nukun ensiyön?
Ja laulelen, sitä elämä oon,
ja aamula oon pää niin ko pallo vallaton.
Mihin menisin, mihin menisin, missä nukun ensiyön?
Ja laulelen, sitä elämä oon,
ja aamula oon pää niin ko pallo vallaton.
Mihin menisin, mihin menisin, missä nukun ensiyön?
Ja laulelen, sitä elämä oon,
ja aamula oon pää niin ko pallo vallaton.
Mihin menisin, mihin menisin, missä nukun ensiyön?
Missä nukun ensiyön?

Mettässä aivan yksin assuu,
äijä kummalinen, kuka lie.
Kylän väki pölkkää ja vapissee,
ko mettän pimmeyđessä kulkkee kumma mies.
Hän ei halluu olla joukossa toisten, vaan aivan yksin mettässä hän asustaa. Sen tiettää koska ulkona hän kulkkee, ko pohjaistuuli ryötän haijjuu kuljettaa.
No se oon ryöttä-äijä ko kulkkee, hän yhä ämmäänsä kaippailee. Hän pillii fiinisti pellaa,
mut' daami oon fantasiaa.
￼
------ pillinpellausta / fløyteparti ------
Ennen asui ryöttä-äijä
ämmän kansa pikku hytässä. Mut' sitte ämmä löysi toisen, eikä perusta hän enhään äijästä.
No se oon ryöttä-äijä ko kulkkee, hän yhä ämmäänsä kaippailee. Hän pillii fiinisti pellaa,
mut' daami oon fantasiaa.
￼
------ pillinpellausta / fløyteparti ------
Ko aurinko oon korkkeela ja kaikki valvothaan.
Niin silloin äijästä
ei ole tiettookhaan.
Mut' sitte pimenee ja pohjaistuuli puhalttaa, (niin) ko vasaralla Tor se paukuttaa.
Met illala naakima kothiin,
oon taivas pimmee ja loistaa täysikuu. Ei ulkona tohđi olla kukhaan,
ko kaikki tieđethään sen mitä tapattuu.
(2x) No se oon ryöttä-äijä ko kulkkee, hän yhä ämmäänsä kaippailee.
Hän pillii fiinisti pellaa,
mut' daami oon fantasiaa. (x2)

Pressemellinki 5.7.2011
Kainun institutila oon ilo esitellä tämän vuen kesänäyttelyssä Almar Paulsenin (1939) valokuvia. Paulsen oon kvääni ja luontokuvvaaja. Tähään näyttelhyyn hän oon valinu 38 värikuvvaa, jotka hän oon kuvanu viimi vuosikymmenitten aikana. Paulsen oon ottanu kuvia omassa kotikomuunissa Porsangissa ja muuala Finmarkussa. Muutampi kuva oon ulkomaan matkalta. Näyttelyssä oon kans lapsile tarkotettuja kuvia linnuista ja elläimistä.
Paulsen oon ottanu tuhansia kuvia. Hänen kuvat Porsangista tunnethaan hyvin, ja niitä käytethään paljon eri paikoissa. Paulsen oon julkassu kaks fotokirjaa yhessä filmintekijän Anstein Mikkelsenin kans, Arktisk lys - Arctic light (2007) ja Porsangerfjorden: En Arktisk Oase (1995).
Näyttelyn avathaan Kainun institutissa, Pyssyjovessa 4.juulikuuta. Näyttely oon auki 31.aukustikuuta saakka arkipäivinä kello 9-15.

Pikkupukki Pruuni sillan yli kävelee.
"Nyt otan sinun", sannoo se trolli hirmuinen. "Ei, ei, ruoaks kelppaa en
olen laiha, pikkunen.
Heti tähään tullee
pukki iso, pullee!"
"Mene sitte", sannoo trolli.
Keskipukki Pruuni sillan yli kävelee.
"Nyt otan sinun", sannoo se trolli hirmuinen. "Ei, ei, ruoaks kelppaa en
olen laiha, pikkunen.
Heti tähään tullee
pukki iso, pullee!"
"Mene sitte", sannoo trolli.
Isopukki Pruuni sillan yli kävelee.
"Nyt otan sinun", sannoo se trolli hirmuinen. "Ei, ei, sinnuu pölkkää en
olen isosarvinen."
Pang ja pang se puskee
ruman trollin vetheen.
Isopukki Pruuni puski trollin kurkkiihiin, ja kaikki pukit Pruunit olthiin iloset. Niityle het menhään
hyvvää ruuhoo syömhään.
Hip ja hap ja hoppu, tässä oon nyt loppu.
￼
Kiitoksia, kumpaaki!
Musikki ja kansaliset minoriteetit
Tämä näyttely nostaa esile Norjan kansalisten minoriteettien – eli juutalaisten, kväänitten, rom-kansan, romani-kansan ja mettäsuomalaisten – musikkia ja histooriaa. Näyttelyssä kuulema minoriteettien ommaa ääntä yhessä musikkivideoitten, kuvitten, tekstitten ja tavaroitten kans. Tämä haastaa meät miettimhään, ette mitä se oikhein merkittee kuulua johoonki vähemisthöön – tahi enemisthöön.
Näyttelyssä met kohattelema artisteja, jokka ei halua, ette heät panhaan johonki vasituisheen karsinhaan. Sen sijhaan het sanothaan "kiitoksia, kumpaaki!". Jokhainen artisti tutkii musikaalista mailmaa omala laila. Niinpä täälä kuuluu juutalainen rap, mettäsuomalainen blues ja kvääninkielinen pop yhessä vanhoitten rituaalitten ja perintheisen, sukupolvilta toisile siirtynheen musikin kans. Met kuulema musikkia, jota esitethään sekä ulkona leirivalkean äärelä ja kansainvälisten festivaalitten konserttilavoila.
Kansalinen minoriteetti oon joukko ihmisiä, joila oon joko eri etnisyys, kieli, kulttuuri ja/tahi uskonto ko enemistölä, ja joila oon jo pitkhään ollu yhtheys siihen maahan missä het asuthaan. Sen jälkhiin ko Norja ratifiseerasi Euroopparaatin Raamikonvensioonin kansalisten minoriteettien suojelemisesta vuona 1999 (Europarådets Rammekonvensjon om beskyttelse av nasjonale minoriteter i 1999), oon se velvolinen säilyttämhään ja kehittämhään kansalisten minoriteettien kulttuuria. Isotinganmellinki nr.15 (Stortingsmelding nr. 15) vuelta 2000 sannoo, ette "taitheentekijät, jokka kuuluthaan johoonki minoriteettijoukhoon, oon niin ko taitheentekijät ylheensä. Mutta taitheentekijän syntypörä saattaa olla kuiten tärkeä pohja taitheeliselle työle. Niin ko rokkimuusikko Åge Aleksandersenin (joka oon romani) kohala tullee esile, niin ei se ole aina sanottu, ette syntypörä vaikuttaa taitheentekemisheen – mutta semmonen kytkös saattaa kuiten olla joilekki rohki tärkeä.
Kiitoksia, kumpaaki! oon näyttely, minkä Ringve museum Trondheimissä oon tehny yhessä eri ihmisten ja organisasuunitten kans. Se tuo esile kansalisten minoriteettien perintheitä ja luovaa kehittymistä. Ommaa kulttuuria tuohaan monela laila esile, ja se oon ihmisille tärkeää – siitäki huolimatta, ette minoriteetit oon aijemin kokenheet sortoa ja syrjintää.

Miksi aina sinule huusin? Miksi aina ulos sinut potkin? Voin pahasti kans sannoot. Da da da, da da.
Miksi aina olen julma? Miksi aina olen kälmi? Sinut palasiksi leikkaan. Mut' syđän itkkee.
Da da da, da da.
Chorus:
Ethän jätä
Ethän jätä
Ja vaikka tänhään vihastun
niin huomena taas sinhuun rakastun. Ethän jätä
Miksi aina sinnuu piinaan? Miksi aina sinnuu kiussaan? En pruukkaa olla ilkkee.
Da da da, da da.
Miksi aina meile näin pittää käyđä? Miksi aina meistä julmempi voittaa? En pruukkaa olla ilkkee.
Mut' olen, sen luppaan

Sun kanssa tahtoisin mie tanssia
Met huusima ilmoile sen ja tuntheen yhtheisen. Se kevät ja mie ja sie s'oli kaunista niin.
Ko puronen tää se kasvo joveksi niin se kuohuissaki
meitä kannattelee.
Ja kesä niin lämpöinen saapu ja lämmin tuulonen.
Ja silloin tunsima kaiken
ja kaiken met annoima.
Ko puronen tää se kasvo joveksi niin se kuohuissaki
meitä kannattelee.
Sun kanssa tahtoisin mie tanssia tuntea lämmön, olla likelä sun Niin paljon tahtoisin mie sanoa mut' sanotuksi sitä saa en.
Sun kanssa tahtoisin mie tanssia tuntea lämmön, olla likelä sun Niin paljon tahtoisin mie sanoa mut' sanotuksi sitä saa en.
Ja syksy niin myrskyinen saapu ja kylmä tuulonen.
Se syksy ja sie ja mie
s'oli kaunista niin.
Ko puronen tää se kasvo joveksi niin se kuohuissaki
meitä kannattelee. Sun kanssa tahtoisin mie tanssia tuntea lämmön, olla likelä sun Niin paljon tahtoisin mie sanoa mut' sanotuksi sitä saa en.
Ja syksy niin myrskyinen saapu ja kylmä tuulonen.
Se syksy ja sie ja mie
s'oli kaunista niin.
Ko puronen tää se kasvo joveksi niin se kuohuissaki
meitä kannattelee.
Sun kanssa tahtoisin mie tanssia tuntea lämmön, olla likelä sun Niin paljon tahtoisin mie sanoa mut' sanotuksi sitä saa en.
Sun kanssa tahtoisin mie tanssia tuntea lämmön, olla likelä sun Niin paljon tahtoisin mie sanoa mut' sanotuksi sitä saa en.

1.
Kuule kuule tytär, poika
kuule vanhiimitten äänen.
Jos sie maahan myrkkyy kylvät heti auttiimaata niität,
heti auttiimaata niität.
2.
Kuule kuule tytär, poika kuule vanhiimitten äänen. Jos et muisteluksii kuule heti katkee meän juuret heti katkee meän juuret.

Piä huolen ittestä
ja niistä jokka kärsii.
Anna almun sillekki
joka köyhyyvessä ellää. Muista sielä rakentaa missä koti maahan sortuu. Freistaa sitä avittaa
joka päätöksissä horjuu.
Sillä ihminen joka avun saa
sitä joskus hoksaa kans antaa,
hoksaa kans antaa, hoksaa kans antaa

Maitovalhaan joiku –näyttelyssä pääsemä kattomhaan mailmaa maitovalhaan vinkkelistä. Vuosituhanssiitten aikana oon valkoset valhaat kohanheet kveeniitä ja merisaamelaissii, jokka kuljethiin Jäämeren rannoila. Net oon kans kuulheet pomoriitten lauluu Vienanmerelä. Kaikki, jokka oon asunheet saarela – aina viikingistä nykyaijan turisthiin saakka – oon pääsheet näkemhään valhaita. Vienanmeren rantapahtoin kuvat eli pahtapiirustukset muistelhaan kulttuurista, mikä oon jo kokonhansa häviny. Vanhaasheen aikhaan saatto maitovalas olla joilekki ihmisille tärkkee totemielläin samhaan lajhiin ko karhuu tahi hirvi oon tärkkee pyyttääjille. Vienan Karjalan vanhoissa muisteluksissa muistelhaan valhaitten laulusta. Piian valas oliki aikanhaan kans Lemminkäisen voimaelläin. Mutta mitä met oikhein tiämä näistä merten asujista? Oonko niilä semmosta kulttuurii, mitä net saatethaan siirttäät etheenpäin omile lapsile ja minkälainen oon niitten oma kieli?
Meren ääni
Meri ei ole äänetön ja merta oon kans kuuneltu jo tuhanssii vuossii. ”Delfiineillä oon oma kieli, mutta net ei ole niin sepät käyttämhään konsonanttiita, kirjotti Aristoteles vuona 323 ennen aijanlaskun alkkuu. Läntisessä eli vestasessa mailmassa nämät Aristotelheen sanat kuiten unheetethiin, kunnes toisen mailmansoan aikana käytetyt kuunteluvehkheet, joila veen alla kuunelthiin viholissii, paljastethiin taasen tämän rikkhaan äänimailman.
Australian alkuperäiskansat oon jo sukupolviin aijan osanheet kommuniseerata delfiinitten kans. Kommuniseeraamisessa het käytethään puutikkui, joita het hangathaan yhtheen. Puutikuista lähtee ääni, mikä oon samanlaista ko delfiinin ääni. Meribiologi ja luontokuvvaaja Jacques Cousteau oon keräny tiettoo siitä, kunka Mauretanian rannikon alkuperäiskansa pyysi kallaa yhessä delfiinitten kans.
Venäläiset tutkiijat sanothaan, ette maitovalhaila oon oma kieli, millä het kommuniseerathaan. Jo pieninä poikasinna net osathaan ommaa ’poikasten kieltä’. Se näyttää siltä, ette maitovalas ’merkkaa’ oman puhheen. Se laittaa puhheesheen oman signatuurin, mikä oon jokhaisella eri. Ja toisila merialoila elävät maitovalhaat käytethään puolesthaan ommaa kieltä. Voiskos silloin sannoot, ette valhailaki oon oma kulttuuri?
Kuvat muistelhaan ihmisen ja valhaan yhtheyvestä
Vienanmeren rantapahtoin kuvat eli piirokset oon kuusi tahi jopa seittemen tuhatta vuotta vanhaat, ja niissä oon ainaki sata kuvvaa maitovalhaista. Tämän näyttelyn pääkuvana oon tällainen pahtapiirustus. Tässä piirustuksessa maitovalas uipi veen pinnala ja kommuniseeraa ihmisen kans, joka oon ottanu osin elläimen haamun. Maitovalashan pittää ääntä kans silloin ko se oon veen pinnala. Niinpä ihmishaamun suussa oleva pitkä ’plankku’ saattais hyvinki olla kieli? Skandinavian ja Vestapohjais-Venäjän pahtapiirustukset muistelhaan aijasta ennen saamelaissii. Finmarkusta, Varenginvuonon rannalta, oon löyetty mesolittisen kiviaijan asumapaikkoin ja kulttuurin jälkkii suunile yheksän tuhanen vuoen takkaa. Sekä merisaamelaisten ja kveeniin esivanhiimet pyyethiin kans aikoinhaan kallaa vuonossa, mutta tämä joukko hävis hiljemin. Viimisen tuhanen vuoen aikana alko Varengin kalanpyytöpaikoile tulla uutta väkkee, ko Novgorod laajeni kohi Vienanmerree.
￼Kainun institutti Mauno maitovalas Handout 23 06 10 kvensk 1/2
Heitä kuttuthiin Pomoriksi, mikä meinaa rannikon asukasta. Kirjaliset dokumentit oon vasta 500 viimisen vuoen aijalta.
Ihmisen ja maitovalhaan yhtheys oon monela laila mielenkiintonen. Miksiköhän nämät ’pyhät ihmiset’ Savvati, Herman ja Zosima päätethiin rakentaat Solovetskin klosterin saarheen, mikä oon keskelä Vienanmerta? Miksi het rakenethiin ensimäisen asumapaikan suunile kilomeetterin päähän Solovetskin Maitovalasniemestä, missä valhaat oon synnyttänheet ja lissäintynheet aina jääkauen lopusta alkkain. Mikä se mahto olla se ’valkonen hevonen’, joka – klosterin syntymuisteluksen mukhaan – kisko klosterin peruskiven merijään yli?
Näyttely anttaa sekä toelisen ja kuvitheellisen kuvan ihmisten ja valhaitten kohtaamisista. Adam Bremeniläinen, Hampurin piispasakin (norj. erkebispedømmet) kronikööri kirjottaa vuona 1075 AD, kunka nk. ’pakanat’ käythiin pohjaisen meren rannala ja het ”kommuniseerathiin suuriin merielläimiitten kans”, eli latinaksi ”murmure verborum grandia cete maris”. Adam Bremeniläinen oli vissiin kuulu muisteluksii merisaamelaisista, jokka kesälä pruukathiin kokkointuut kalanpyythöön. Muisteluksissa kerrothiin, ette merisaamelaiset joiuthiin valhaita.
Improvisašuunii valhaan kans
Näyttelyssä muistelhaan, kunka ihminen ja maitovalas saatethaan kommuniseerata nykyaijan tekniikan avula – niin ko esimerkiksi musiseerata yhessä. Musikillisen improvisašuunin avula saattaa klarinetin pellaaja opastuut valhaitten äänimailmhaan. Maitovalas ’näkkee’ äänen avula, mitä veen alla tapattuu. Se saattaa äänelä tuntteet 40 mikromeetterin kokosen reijän, mikä oon teräsplaatassa viien meetterin päässä (ihmisen hyksi oon suunile 100 mikromeetterii). Lisäksi se voi jopa kahen sajan meetterin päähään nähjä, ette oonko sielä herkulinen santikka vain kelvoton tupakkipakka. Ihmiselle tämä saattaa olla vaikkee ymmärttäät.
Niinpä sitä alkkaaki hunteeramhaan, ette saattaako maitovalas lähättää toisile valhaile niitä kuvvii, mitä se ’näkkee’? Entäpä saatethaanko nämät muistikuvat kehittyyt ajatukseksi?

Esisanat
MEREN SANKARIT
- muisteluksia saamelaisten, norjalaisten ja kväänitten rannikkokulttuurista
Olekko sie koskhaan ajatellu, ette mikä se semmonen sankari oikhein oon? Piian se oon joku vasittu ihminen, jota sie kunnioitat? Joilekki oon 2. mailmansoan sankarit tärkeät, toisile oon puolesthaan jalkapallo, tutkimusmatkat tahi tietheet tärkeät. Jokhaisessa maassa, kulttuurissa, perintheessä ja aijassa oon omat sankarit. Sata vuotta aikaa ihmisillä oli varmhaanki aivan eri sankarit ko mitä meilä oon nyt. Salomonsenin konservašuunileksikoonissa vuelta 1898 lukkee näin:

Ko met luema tämän, niin met piian ajattelema semmosia ihmisiä ko Mahatma Gandhia tahi Muori Theresaa. Mutta se ei ole tyhä pitkä ja viisas elämä, mikä tekkee ihmisestä sankarin. Joskus seki oon nokko, ette ihminen tekkee yhen viishaan teon tahi päätöksen.
Tämä vihkonen käsittellee pääasiassa elämää merelä, venheitä ja kalastusta 1800-luvula. Silloinhan met tavalisesti pruukaama ajatella parrakhaita miehiä – ja niinhän se tavalisesti oliki. Mutta kyllä vaimot kans saatethiin pyytää kallaa, ja miehet puolesthaan saatethiin kutoa väävipuila.
Pohjais-Tromssassa oon ollu kokonhansa 22 vaimoa, jokka oon aktiivisesti pyytänheet kallaa, ja joilaki vaimoila oli vielä lisäksi oma venet. Kaivuonossa, Pohjais-Tromssassa, oli mattojen kutominen niin tärkeä työ, ette miehet kans kuothiin mattoja. Ja siitähän ei juuri sankarimuisteluksia synny. Tavalisesti sankarimuisteluksissa muistelhaan tyhä rohkeista purjehtijoista ja suuria kalasaalhiita pyytävistä miehistä.
Venheen kapteini oli se, joka teki päätökset. Kapteinin tieto oli tärkeä, jotta venet pysy ehjänä ja venheen miehistö pärjäsi hengen. Tavalisesti kapteini oli mies, ja niinpä melkhein kaikissa sankarimuisteluksissa muistelhaan norjalaisista miehistä. Kaikista sepimät kapteinit olthiin net, jokka
￼
haaksirikossa kyethiin pelastamhaan miehistön hengen. Tästä vihkosesta voit lukea muutaman klassisen sankarimuisteluksen.
Met olema freistanheet löytää muisteluksia, jokka muistelhaan saamelaisista, kvääneistä, vaimoista ja lapsista, sillä heitähän met emmä aina vältämättä ajattele meren sankarina. Se oon kuitenki niin, ette ihmisten käsitys sankarista oon kiini siitä, missä kulttuurissa ihminen oon kasunu ja oonko ihminen köyhä tahi rikas, mies tahi vaimo, nuori tahi vanhaa.
Joten met toivoma, ette sie kans ajattelet tätä asiaa. Mikä sinun mielestä oon sankaruutta? Lähe sieki myötä! Mistäpä sen tietää, piian sieki voit olla sankari?

Miksi minun faarista tuli maarieppa
Tämä tapattu silloin, ko met faarin kans olima venheelä merelä, ja sielä alko pikkusen satamhaan ja tuulemhaan. Silloin mie hoksasin, ette faari pölkäsi enämen ko mie. Venet oli 13-jalkanen, mutta siltikhään mie en nähny mithään syytä pölätä. Methään emmä olheet juuri niin kaukana rannasta. Hiljemin illala met istuima sisälä hytässä minun tykönä. Mie kysyin faarilta, ette miksi hän pölkäsi mennä pienelä venheelä merele. Silloin hän muisteli tämän histoorian:
- Niin ko sie tiät, oli minun velipuoli Hans minnuu seittemän vuotta vanhempi. Mie piän, ette mie olin viisitoista tahi kuusitoista vuotta vanhaa silloin. Se oli kesä, ja met olima seilanheet venheelä Taunusaarheen. Sinne met veimä ruokkaa vaimoile, jokka saaressa poimithiin hilloi kauppias Bullin eestä. Siehän tiät, ette silloisen systeemin mukhaan poimiijat annethiin kolmasosan marjoista Bullile. Kolmasosan marjoista heän piti myyä Bullile, ja viimisen kolmasosan het saatethiin joko myyä tahi käyttäät itte.
No, se sitte näytti siltä, ette sää oli muuttumassa ja Makrean yli laskeutu pimmeys. Vaimot meinathiin, ette met Hansin kans häytysimmä oottaat vähän aikkaa ennen ko purjettisima kothiin. Sillä purjettimallahan met siihen aikhaan kuljima. Mutta Hans tykkäsi, ette se oli rohki fiini sää purjettiit. Hän arveli, ette met kyllä kerkkiisimmä kothiin ennen ko yltyis hirveen huono sää. Ja kaikkihan met tunsima Hansin; hän oli hurjan rohkee purjetmies. Mie en ole aivan sikkari jos se venet, millä met seilasimma, oli se sama mitä Hans itte oli ollu rakentamassa. Se oli semmonen siro, kakssoutonen nordlandinvenet. Hans oli itte laittanu siihen sneeseilin. Hän tykkäsi oikhein kunnon friskistä tuulesta, ja hänen mielestä se oli kevvyin ja noppein purjettiit sneeseililä ja fokala.
Ja ko Hans oli jotaki päättäny, niin siihen ei ollu kelhään enhään mithään sanomista – ja vähhiiten kuiten semmoisella "pojanklossila" mikä mieki silloin olin. Ja nyt Hansi sano, ette hän aikkoo kothiin. Mie luulen, ette piian sillä oli morssii oottamassa.
Niinpä met suuntasimma merele. Matkaa ei ollu ko suunile kaksi miilaa. Tuuli puhalsi friskisti pohjais- vestasta, suorhaan meän takkaa. Mie näin, ette Hans oli ottanu suunan kohti Prännää. Mie siinä ihmettelin, ette eikös hänen häytyis ottaat suunan vähän likemäs ranttaa – jos vaikka tuuli sattuis yltymhään. Mutta Hans tyhä nauro ja sano, ette suoraa linjaa myöten oon lyhhyin matka. Mie tunsin merenkäynnistä, ette tuuli oli yltymässä. Mie kysyin Hansilta, ette eikö hän vois seilata kohti Tyyryniemee, jotta met tarpheen tullessa pääsisimmä turvhaan Sløbuktan ulkopuolela olevan matalan taka. Mie en ollu harjaintunnu olheen merelä huonola säälä ja aloin jo pölätä. Mie en osanu uia, ja mie pölkäsin, ette venet kaatuis kumhoon ja met hukkuisimma.
￼
Nyt paarot olthiin jo korkkeemat ja kovemat, ja venet sai kyyttii. Mie näjin, ette Hans meni vakavaksi. Hän ei enhään hymmyily, vaan näytti kiristelevän leukaperrii. Met olima jo niin keskelä vuonoo, ette se oli mahoton päästä maihin suojhaan. Meilä ei ollu mithään maholisuutta seilata maihin ennen ko Sjånesissä, likelä Sisä-Prännää.
Pitele kiini, vaikka tohan alta, huusi Hans tuulen läpi. Mie, joka ennesthäänki jo pölkäsin, menin nyt kauhusta kankkeeksi. Mie näjin, ette ei se Hansikhaan enhään pahemin naureskellu. Siinä mie sitte makasin tohan alla ja rukkoilin Jumalaa. Venet hörppäsi pikkusen vettä, mutta se ei tehny mithään niin kauvoin ko Hans ei sanonu sen enämppää mithään.
Nyt mie näin, minkä tähen Hansin tunnethiin seppänä purjetmiehenä: Hän piteli yhelä käelä kiini ruorista, ja toisessa käessä hänelä oli sneeseilin jatkotouvi. Hän vuoroin piätteli ja löysäsi touvvii ja ohjasi venhettä siihen laihiin, ette met rattastimma paaroinpäälä. Se tuntu siltä, niin ko met emmä olis ollenkhaan käynheet paaron pohjala, vaan lensimä ilmassa.
Fierva ei ulottunnu silloin niin kauvas ko tääpänä. Hans näki, ette se oli maholista purjettiit kopphaan, mikä oli Sjånesin takana. Hän huusi minule, ette mie häytysin nousta jaloile ja olla valmis hyppäämhään sitte ko venet törmäis ranthaan. Mie nousin ylös, ja justhiin silloin met olima paaron päälä ja sivvutimma niemen. Hans käänsi ruorin jyrkästi paarpurhiin, ja met rattastimma paaroila kunnes venet skuurasi hiettaa. Ihmiset, jokka olthiin nähneet Hansin seilaavan kohti ranttaa, olthiin tulheet fiervale. Het otethiin voimakhaila käsilä kiini venheestä ja kiskothiin sen kuivale maale.
Tämän jälkhiin mie lupasin itteleni, ette mie en koskhaan työtelis merelä. Ja sen luppauksen mie olen pitäny. Ja jotta se olis aivan sikkari, niin mie asetuin asumhaan tunturhiin.

Kunka minun äiji asettu asumhaan Prännhään
Tämä oon muistelus Mathias Kåvenista, joka oli ensimäinen asukas Lemmijoven alala. Muistelus oon 50 vuotta vanhaa, ja se oon suunile samanlainen ko muistelus "Miksi minun faarista tuli maarieppa". Mathias oli Johan Kåvenin – jota kans Porsangin noitamieheksi kuttuthiin – nuorempi veli. Mathias oli nainu ja hänelä oli kaksi poikkaa. Mathias oli justhiin joutunu leskimieheksi, ko tämä tapattu. Hänen ämmä kuoli, ko hän oli lapsivuotheessa kolmanen lapsen kans. Lapsi kuoli neljän kuukauen vanhaana. Mathias Kåven oli suunile 35 vuotta vanhaa, ja sanothiin, ette hän oli seppä kapteini.
Kevhäälä 1887 hän oli venetlaakin kans soutamassa kallaa Sværholdtklubbenille, mikä siihen aikhaan oli suuri fiskuvääri. Het olthiin jo heittänheet sen kevhään kalanpyyön ja olthiin matkala Porsanginvuonoo sisäle Sokkuvuonhoon. Se oli hyvä myötätuuli, ja het aijothiin purjettiit suorhaan kothiin, vaikka tavalisesti het kyllä pruukathiin käyä kaffistelemassa ophaitten tykönä vuonon öystälaijala. Siinä kävi kuitenki niin, ette Ulko-Prännän kohala nousi pohjais-vestasta kova tuuli. Het olthiin yhtä mieltä siitä, ette het seilattais ranthaan. Mutta siinä kohin vuonoo ei ollu juuri niin monta paikkaa, missä het saatettais löyttäät suojan. Likkiin hamina oli 2-3 miilan takana Suolovuonossa.
Mathias Kåven alko kattelemhaan, jos hän löytäis sopevan kopan missä het saatais suojan. Hän näki monta huonetta ja kammii Sisä-Prännässä. Hän arveli, ette sielä vois olla sopeva paikka purjettiit maihin. Nyt sää oli jo niin huono, ette muutampi olthiin jo alkanheet rukkoilemhaan! Mathias näki niemen, joka näytti pitemältä ko toiset niemet. Meressä oli nyt ullivesi, ja hän arveli, ette sielä saattais olla nokko syvä. Hän anto venheele lissää faarttii ja suuntasi jyrkästi paapurhiin. Hän pääsi nousemhaan suuren paaron pääle, ja sillä hän rattasti niemen sivvu ja sisäle kopphaan. Sitte hän purjetti täyelä faartila ranthaan! Epäonneksi siinä sattu olemhaan yksi suurempi kivi, johon het osuthiin, ja yhtäkkii venet toppasi ko seinhään. Miehet kaauthiin kumhoon ja vierithiin pitkin venhettä – ja Mathias siinä myötä. Hän vieri mastoo vasten ja katkasi käen. Paikale tuli väkkee, ja het avitethiin miehet maihin. Monet olthiin niin ko piestyt, mutta muutoin ehjät. Venheen het kiskothiin ylös ja siothiin hyvin kiini.
Het olthiin usseeman päivän aijan Prännässä ja korjathiin venhettä, mistä muutampi lauta oli särkyny. Mathias Kåven sai majapaikan yhen lesken tykönä. Leski ehotti, ette Mathias viipyis vielä kesän yli ja avittais häntä heinätöissä. Leski "lääkitti" Mathiaksen kättä parhaimalla maholisela tavala, ja käsi tervehty hopusti. Niinpä venetlaaki jatko matkaa ilman Mathiasta. Hiljemin kevhäälä Mathias nouti omat pojat Prännhään, ja vuotta hiljemin hän nai Anna Pedersdatterin. Vuoen päästä het saathiin tyttären, mutta lapsi eli tyhä kolme kuukautta. Mutta Annasta tuli hyvä äitipuoli minun äijile. Joten: ei ole koskhaan niin paljon huonoo, etteikö olis jotaki hyvvääki! Tahi niin ko kirjailiija sen sannoo:
Ja jos sie tulisit kerran purjettelemhaan sinun venheen karkole, niin olihan se purjetteleminen kyllä kuitenki ihanaa!

Se Maiala
– muistelus kolmesta pojasta ja haaksirikosta Vesisaaressa vuona 1940
Tämän tapahtuman oon muistelu ja kirjottannu Jan Danielsen.
Tämä tapahtu oktooperikuun alussa vuona 1940. Syksyn tormit ilmotethiin, ette talvi teki tuloa. Tyskäläiset olthiin tulheet Vesisaarheen kolme kuukautta aikaa, ja ihmiset olthiin jo harjaintunheet näkemhään heitä kylän raitila.
Se oli jälkhiin keskipäivän. Ko met olima kerinheet koulusta ja syönheet murkinan, niin met pojat pruukasimma mennä fierualle. Sielä met pruukasimma istua sisälä hytässä, mikä oli ”Skitbakkenin” alla. Hytän met olima rakentanheet roskamateriaalista, mitä met olima löytänheet ”skittippeniltä”. Sisälä hytässä oli hyvä ja lämmin olla, sillä met olima saanheet sinne vanhaan uunin, mitä met lämmitimmä. Ushein uuni savutti sisäle – ja erityisesti silloin ko tuulenpuuska löi ”Skitbakkenia” myöten alas ja hytän piipusta sisäle. Silloin se pieni hyttä täytty savusta ja sai meät yskimhään ja köhimhään. Meitä oli viisi poikaa siinä sakissa, kaikki 8-10 vuotta vanhaat. Lisäksi sakissa oli myötä yks viientoista ikänen, joka oli ikhään ko sakin johtaaja.
Met suunittelima sitä, mitä met tekisimmä iltapäivälä ja illala. Yksi pojista sano, ette damppikaajale oli tullu suuri tyskäläinen lastilaiva, mistä lastathiin ulos sotatarvikheita. Met mietimä, ette piian se olis hyvä ajatus ”lainata” Aksel Hansenin venhettä ja soutaa Ørtangenin ympäri damppikaajale kattomhaan likemin tätä laivaa. Kaikkien mielestä tämä oli hyvä ajatus, mutta se oli tyhä kolme poikaa, jokka voitais olla myötä reissula. Niinpä myötä päästhiin Jan, joka oli 8 vuotta vanhaa ja Ole, joka oli 9 vuotta vanhaa. Reissun johtaaja oli tietenki 15-vuotias Trygve.
Oli jo myöhänen iltapäivä ja oli alkanu hämärtymhään. Pilvipeitosta saatto päätelä, ette oli nousemassa rajuilma. Mutta siitähän met emmä perustanheet, sillä methän aijoima soutaa fieruaa myöten ja Ørtangenin ympäri. Ja met olisimma tyhä muutaman meetterin päässä rannasta. Se ei ollu niin pitkä matka Hanseninfierualta kiini damppikaajale. Sehän kyllä menis hyvin. Toiset pojat seisothiin kaajala ja toivotelthiin meile hyvvää matkaa.
Mutta reissusta tuli kaikkea muuta ko hyvä. Met emmä olheet juuri kaukanakhaan rannasta, ko nousi kova rajuilma. Se oli aivan niin ko rajuilma olis tullu säkistä ulos. Täysi tormi pohjais-vestasta ja lumisajet. Se ei auttanu muu ko kääntyä takasin kohti rantaa. Mutta se oli helpomin sanottu ko tehty. Jan ja Ole saathiin paniikin ja alethiin parkumhaan. Trygve alko soutamhaan ja käski meän olla vaiti. Hän freistasi kääntää venheen takasin kohti rantaa ja soutaa takasin. Mutta siinä kävi hullusti. Kaikki hankaimet menthiin poikki ja venet lähti ajelehtimhaan ulos vuonole päin. Tunnelma venheessä oli
￼
synkkä. Met kaikki tiesimä, mitä tulis tapahtumhaan. Piian tämä olis meän viiminen matka? Ainoa maholisuus oli freistata päästä suojhaan saaren päähän, sillä muutoin met joutuisimma Varenginvuonole ja hukkuisimma. Mutta onneksi venheessä oli vielä kaksi airoa, ja niilä met sousima venheen saarheen ja pärjäsimmä meän hengen.
Ulkona oli jo aivan pimeä. Tuuli tyhä ylty, ja sitte nousi kunnon lumitormi. Met kiskoima venheen ylös maale ja sioima sen kiini. Seuraava kysymys oliki: ”Mitäs met nyt tekisimmä?”
Matka oli ollu raskas, ja met olima joksheenki märät koko sakki. Vesisaaressa oli kylmä, ja met aloima jo vähin hytisemhään märissä vaatheissa. Saaressa oli monta vanhaa venheenraakkia ja met menimä yhen raakin taka suojhaan. Raakki makasi fierualla, ja siinä likelä oli vanhaa ryssänkirkkomaa. Siitä tuli rohki visto olo. Ja lisäksi oli kylmä ja met olima märät. Met tiesimä, ette saaressa asusti yksi ihminen. Se Maiala. Se, jota kaikki nuoret pöläthiin. Ja met tiesimä, missä kohin hän asu. Se oli yksi niistä vanhoista kummitustaloista, jonka Svein Foyn oli jättäny jälkhiinsä.
Met häytyisimmä päästä hopusti sisäle talhoon, muutoin met paleltuisima hengiltä. Ja joka taphauksessa met vähinthään sairastuisima. Met näimä tuiskun läpi damppikaajan, jossa lastathiin suurta lastilaivaa. Ja sitähän met itte asiassa olima menossa kattomhaan. Mutta nyt met siis istuima täälä, tyystin oman avun armoila. Tahi pareminki sen Maialan armoila. Sillä hän oli nyt meän ainoa toivo, jos met ylipäätänsä aikosimma pysyä hengissä. Meilä ei ollu ko kaksi maholisuutta. Paleltua hengiltä tahi freistata päästä sisäle Maialan tykö. Kello oli varmhaan jo kymmenen illala, ja Maiala oli varmastikki jo laittanu nukkumhaan. Mitähän hän mahtais sanoa, ko met tulisimma näin myöhään koputtelemhaan hänen ovele.
Pelkkä ajatuski pani meät vielä enämen hytisemhään. Nyt oli kyse elämästä tahi kuolemasta! Met häytyisimmä päästä sisäle ennen ko met paleltuisima hengiltä. Trygve otti suunan kohti ukon taloa. Sisäle met nyt aijoima, maksakhoon mitä makso. Nyt oli elämä pelissä.
Ko met olima kävelheet muutaman sata meetteriä, niin met tulima kummitustalon tykö. Se oli suuri talo. Ihmiset, jokka aikoinhaan olthiin työtelheet Sven Foyn valasasemalla, olthiin asunheet siinä. Trygve kokkeili varovasti ovea. Se oli auki. Met menimä sisäle ja tulima ensistä porstuasheen, missä oli aivan pimeä. Sitte met näimä, ette porstuan perälä olevan oven avvaimenreijästä loisti valo. Met menimä varovasti valoa kohti. Trygve kopisti varovasti ovea. Kukhaan ei vastanu. Sitte hän kopisti vähän kovemin. Ensistä met kuulima jotaki melua sisältä, ja sitte ovi aukesi. Meän eessä seiso Maiala – yöpaita päälä. Hän näytti rohki pölättävältä. Hän oli laiha ja ohukainen, ja hänelä oli pitkät, valkeat hykset, jokka uletuthiin hartioile. Met tärisimmä kauhusta. "Mitä tet täälä teettä? Meinaattakos tet varastaa minun venheen? Ulos täältä, senki rievatun varkhaat!" huusi Maiala. Ei se menny selittää hänele, ette millä asialla met sielä oikeasthaan olima. Hän jahtasi meät ulos, ja met emmä voinheet muuta ko laukkoa hopusti takasin rajuilman sekhaan. Onneksi met löysimä vanhaan vajan, missä met saatoima olla suojassa. Olihan seki parempi ko istua jossaki ryssänkirkkomaala. Sillä sielä kuulema kummitteli.
Trygve sano, ette se olis meressä fiervavesi kahentoista aikhaan, ja silloin met voisima kävelä savista fieruaa myöten kylän laijale. Met kävimä monta kertaa fierualla kattomassa jos vesi olis jo laskenu.
￼
Mutta vesi ei laskenu niin paljon, ette met olisimma pääsheet kuivin jaloin pois saaresta. Met kyllä freistasimma, mutta met tyhä kastuima vielä enämen. Joten sen plaanin met häyvyimä unheettaa. Kello oli jo varmhaan likempänä yhtä yölä. Rajuilma oli laantumassa, ja oli jo kohta vaisto. Met olima entisestäki enämen märät ja palelimma vieläki enämen.
Nyt Trygve ymmärsi, ette jos met emmä varsin pääsis sisäle lämpimhään, niin met paleltuisimma hengiltä. Tahi hyvässä lykyssä tyhä sairastuisima vakavasti. Met häytyisimmä päästä sisäle Maialan tykö, muutoin tulis katastrofi. "Tulkaa, pojat", hän sano päättäväisesti, "Nyt met menemä Maialan tykö ennen ko met palelumma hengiltä". Niinpä met menimä taas siihen samhaan talhoon, siihen pimehään porstuusheen ja kohti avvaimenreijän valoa. Maiala ei vishiin ollu vielä nukkumassa, tahi sitte hän nukku valot päälä. Trygve kopisti ovea kovasti ja huusi samala: "Päästä meät sisäle, Maiala, muutoin met palelumma hengiltä!" Ja niin Maiala aukasi oven, ja samala hän sano vihasella äänelä: "No, tulkaa sitte sisäle, mutta tyhä hetkeksi." Met olima pelastunheet. Met olima sisälä ja saatoima huokasta helpotuksesta.
Sisälä oli lämmin ja hyvä olla. Parafiinilampun valo heitti huonheen seinile varjoja, jokka olthiin aivan trollin näköset. Huone ei ollu turhan fiini. Uuni, pöytä, pari toolia ja sänky. Met riisuima ulkovaatheet ja oikasimma ittemä vaipunheena ja uupunheena huonheen loukhoon. Maiala oli lämmittänny uunin, ja met kuulima tuulen ulvovan uuninpiipussa. Met olima niin vaipunheet, ette tulima uniseksi lämpimässä huonheessa. Mutta nukahtaa met emmä aikonheet. Maiala ei sanonu sannaakhaan. Hän tyhä istu ja poltti muutaman tupakin, joita hän rullasi tupakkirasiasta. Rasian päälä luki "Navy cutt". Sen kahen tunnin aikana, mitä met olima siinä istunheet, oli Maijala polttanu jo ainaki 20 tupakkia. Hän anto meile lukemisiksi kasan vanhoja viikkolehtiä, jotta met saisima aijan kulumhaan paremin.
Nyt kello oli tullu jo viisi aamula, ja ulkona alko valjeta. Yhtäkkiä Maiala nousi ylös ja tuli meän tykö. "Nyt se oon valosaa ulkona, ja teitä varmhaan olhaan jo hakemassa. Menkää nyt ulos, niin mie pääsen nukkumhaan", sano Maiala ja meni kohti sänkyä. "Mulla ei ole enhään paljoa margariiniä jäljelä. Tet häyvyttä oornata mulle puoli kiloa siitä hyvästä, ette tet saitta olla täälä." Met sanoima, ette jo vain met sen oornaisimma. Sillä puoli kiloa margariiniä ei ollu niin suuri maksu siitä hyvästä, ette met olima hengissä.
Niinpä met kiitimä ja menimä ulos. Aamu oli valkenemassa, ja sää oli nyt jo koko hyvä. Met tunsima, ette met olima hyvässä formissa sisälä vietetyn yön jälkhiin. Maiala oliki ihan siivo mies, eikä yhthään niin vaaralinen, ko mitä met nuoret olima luulheet. Ja olihan hän kuitenki pelastannu meän hengen.
Ulkona sato yhä lunta, mutta tuuli oli tyyntymhään päin. Aamu oli valkenemassa, mutta ulkona oli vielä sen verran hämärä, ette met emmä nähneet niin hyvin. Met häyvyimä löytää paikan, missä met saatoima oottaa päivän valkenemista. Semmosen paikan missä met olisimma hyvin näkösällä, jos joku olis meitä hakemassa. Yhtäkkiä met näimä kolme ihmistä, jokka ilmestythiin lumituiskun seasta. Met aloima heti huutamhaan, jotta het nähtäis meät. Ajatella, het olthiin meän faarit. Åsmoe, Hansen ja Danielsen.
Se oon vaikea sanoila kuvvaila sitä iloa, mitä met tunsima, ko met näimä taas toisema. Met muistelimma heile meän kokemuksista. Het puolesthaan olthiin jo melkheen luopunheet toivosta,
￼
ette met löytyisimmä hengissä, sillä rouva Mallinen – joka asu Hansenin fierualla – oli nähny meän venheen ajelehtimassa kohti Varenginvuonoa. Useat olthiin myötä hakemassa meitä, ja tyskäläiset annethiin heile venheen käythöön. Het olthiin hakenheet meitä pitkin rannikkoa aina Vesisaaresta Ekrehään saakka, mutta het ei olheet löytänheet meitä. Saaresta het ei olheet hakenheet, sillä rouva Mallinen oli nähny meän venheen ajelehtivan kohti Varenginvuonoa.
Mutta meän faarit ei olheet luopunheet toivosta, ette met löytyisimmä hengissä. Niinpä het otethiin suunan kohti saarta ja toivothiin, ette met olisimma sielä. Ja niinhän siinä kävi. Het souethiin meät maan puolele Nordlandinvenheelä, minkä het olthiin lainanheet yheltä kalastajalta.
Kaupungissa met kohattelima lensmani Ursfjordin. Niin ko tavalisestiki, oli hänelä myötä hänen fiini, hopeapäinen kävelykeppi. "Mie näjen, ette pojat oon löytynheet. Sittenhän met emmä tarvitte enhään hakea", hän sano ja hymmyili. Met menimä kothiin, jokhainen omhaansa. Minun muori luuli, ette hän näki näkyjä, ko mie tulin kothiin. Kaikki olthiin jo heittänheet toivomasta, ette het vielä nähtäis meät hengissä. Kukhaan ei uskonu, ette met pärjäisimmä hengissä semmosessa rajuilmassa, ja vielä venheessä.
Muutaman päivän jälkhiin Maiala tuli Aksel Hansenin kauphaan, ja sieltä hän sai sen puoli kiloa margariiniä, minkä met olima hänele luvanheet. Se oli palkka sen eestä, ette hän oli pelastannu kolme poikaa haaksirikosta. Maiala ei sittenkhään ollu niin vaaralinen, ko mitä met olima luulheet.
Hiljemin, muutaman päivän jälkhiin, saatethiin ihmiset lukea Finnmarkens Amstidene –aviisista seuraavan kirjotuksen:
Pojat pärjäthiin hengen
Keskiviikkona, jälkhiin keskipäivän, olthiin kolme poikaa täältä kaupungista pienelä seikkailulla. Samhaan aikhaan, ko het olthiin lähtenheet pienelä venheelä merele, nousi pohjais-vestasta kova tormi. Nämät nuoret viikingit ei olheet varustanheet itteänsä tormin varale eikä kyenheet soutamhaan maihin. Sen sijasta het ajelehithiin saarheen ja päästhiin lopuksi kuivale maale. Pojat oon nyt saanheet nokko tästä "ensimäisestä reissusta", ja het oon luvanheet, ette het ei varsin aijo lähteä uutheen seikkailhuun.

Muisteluksia mereltä
Muistelu Tormod Larsen (s. 1943)
Tämä histooria muistelee Tormodin faarista, joka asu Antesbyyssä, ja se tapahtu yhtenä lauvantaina januaarikuussa 1933 tahi 1934. Tormod muistelee, ette yhtenä iltapäivänä hänen faari, Olav Larsen, lähti yhessä faarin veljitten Robertin ja Lauritsin kans laskemhaan liinoja vetheen. Tämän jälkhiin het aijothiin lähteä Annijokheen fästinpithoon. Näitä kolmea veljestä kuttuthiin nimelä ”Pojat”.
Vaikka oli kuutama, niin se oli välistä huono sikti, sillä ulkona oli kova tuuli ja lumisajet. Het purjehithiin Nordlandinvenheelä, mikä oli toennäkösesti kolmisoutonen. Kova tuuli puhalsi venheen kumhoon, mutta pojat onnistuthiin uimhaan ranthaan Pikku Vesisaarheen, mikä oon justhiin Antesbyyn ulkopuolela.
Het kasathiin kiviä lämmön pitämiseksi. Olavilla oli muutampi kuiva tulitikku, minkä het sytytethiin palamhaan, jotta joku maalta näkis heiät. Mutta het olthiin liika kaukana, jotta kukhaan saattais nähhä heitä satheen läpi. Lopulta het menthiin saaren länsilaijale, missä teput olthiin suurimat. Lämmön pitämiseksi het kaivethiin ittensä tepuitten sisäle.
Vähän hiljemin ajethiin Hans Hildonen ja hänen sisar Hildur, joka asusti Laksebybuktassa, aisakellosella hevosella fästinpithoon Annijokheen. Perilä het nähthiin, ette veljekset – eli ”Pojat” – ei olheet vielä sielä. Hildur huolestu ja arveli, ette pojile oli häytyny tapahtua jotaki.
Yölä, ko het olthiin matkala fästinpiosta kothiin, sano Hildur, ette hän kuulee mereltä huutoa. Hans – joka pölkäsi merta ja pimeää – tuumasi, ettei Hildurin pitäny sillä laila taajoa. Mutta Hildur vaati, ette ko het saavuttais kothiin niin heän pitäis soutaa Vesisaarheen ettimhään poikia. Sää oli jo parempi, ja niinpä het souethiin merele. Puoli tuntia het souethiin ja huuethiin, kunnes het löyethiin pojat. Pojat olthiin kaivautunheet kaulaa myöten tepuitten sishään.
Niinpä het tulthiin pelastetuksi, mutta Olavin kroppa oli aivan jäykkä ja turvonu. Sen jälkhiin Olav ei halunu enhään puhua tapahtunheesta, ja hän pölkäsi lähteä merele huonola säälä. Ja sitte ko hän sai omia lapsia, niin hän ei antanu lapsilekhaan luppaa lähteä kovala tuulela merele.
