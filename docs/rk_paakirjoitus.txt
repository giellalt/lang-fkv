
 

Nobelin rauhanpalkinnon annethiin taas kerran ja Ruija oli hetken aijan mailman keskus. Kaikki tet ittensä arvossa pittäävät politikkarit muistelitta mitä tet meinaatta EU:sta. Viikko ennen kaikki halutthiin olla esilä ko puhutthiin seksiskandaalista mikä oli tällä kerttaa työväjenparttiissa.

Joka toinen viikko tullee uussii galluppii: Jos olis vaalit niin Isotinka muuttuis aivan täysin ja meediat haluthaan kommenttii. Hallituksesta oon lähteny ihmissii ja uussii oon tullu ja sitä ennen oli muita assiita jokka oon vienheet teiđän aijan.

Vähän aijan päästä tet oletta nomineeranheet ehđokkaat Ishoontinkhaan ja sitte vaalitappelu saa alkkaa oikhein tođela. Kaikki konsentreerathaan tyhä vaalhiin ja gallupphiin ja kilppailhaan kuka keksii parhaimat triksit ja stuntit mikkä annethaan eniten publisiteettii. Kyllä se oon hirmuinen työ!


Vaalin jälkhiin selitethään miksi hävitthiin tai voitetthiin ja alethaan hunteeraamhaan kunka pärjättäishiin komuunivaalissa kahđen vuođen päästä.

Milloin teilä oon aikkaa selvittäät muitaki assiita – mitkä vaađithaan enämen aikkaa ja ymmärrystä ja mihiin tarvithaan muutaki ko noppeita kommenttii?

Esimerkiksi milloin tet tutkitta Europan raađin sopimusta minoriteettiin suojelemisesta? Ruija oon luvanu suojela kansallissii minoriteettii ja kehittäät minoriteettikielii. Yksi pääprinsiippi oon että staatit luođhaan tarpheeliset eđelytykset ja mahđolisuuđet siiheen ette ihmiset mikkä kuuluthaan kansalishiin minoriteettiihiin saatethaan osalistuut kulttuurielämhään sekä sosiaalisheen ja talouselämhään ja näkkyyt yhtheiskunnassa eriliikaisesti silloin ko assii kuuluu heile.

Milloin teilä oon aikkaa päättäät konkreettisista toimista vähemistökieliin hyväksi mitä Europan kielisopimus vaatii teiltä?

Kaikki kainulaisten institusuunit – institutti, kulttuurisentteri, meediat ja organisasuunit – pärjäthään vaivoin. Niilä oon justhiinsa niin vähän, mutta ei enämppää, ette tet saatatta raporteerata Europan raađile ette tämmöissii oon Ruijassa.

Ruija ratifiseerasi kielisopimuksen kaksikymmentä vuotta aikkaa, 1993. Se tuli voimhaan talvela 15 vuotta aikkaa ilman ette olis tullu konkreettissii toimii jokka lisättäishiin kielen käyttöö. Toivoma ette teilä olis halluu mutta ei aikkaa.


Työväjenparttii lupasi ennen viimi vaalii ette Haltin kväänisentteri sais pyssyyvät rahat ja Ruijan Kaijusta tulis viikkoaviisi. Kolme vuotta oon menny. Säästättäkö tet parhaan herkun vasta vaaliin kynnyksele?

Äänestäjä se oon kainulainenki. Nyt oon muuttunu: Ennen vanhaat ihmiset olthiin eniten aktiiviset mutta nyt oon nuoretki myötä: Het laulethaan, tehđhään teatterrii ja hajethaan kontaktii toinen toisten kans. Lapset, lapsenlapset ja heiđän lapset haluthaan oppiit oman kulttuurin ja kielen. Het peräänkuulutethaan aktiviteettii ja areenoita missä heiđän iđentiteetti saattais kehittyyt.


Yksinkertanen ja konkreettinen tipsi oon tehđä kainun kielipessiin perustaminen helpomaksi. Esimerkiksi Suomen Inarissa oon ollu inarinsaamelainen kielipesä kymmenen vuotta ja lapset oon oppinheet kielen. Se se olis toivet kainulaisillaki.

Tet ette kerinheet tekemhään mithään vuona 2012 mutta älkkää hättäilkkää: Vuosi 2013 oon Kielivuosi ja teilä oon taas uusi mahđolisuus!

 

Hallitus ei puhu kansalisista minoriteetiista
Kansalisten minoriteettiin ja Ruijan viranomaisten kontaktifoorumi oon ollu vuodesta 2003. Minoriteetit otethaan esile tärkkeitä assiita mutta departtementti pittää nämät piilossa. • Kontaktforum mellom nasjonale minoriteter og sentrale myndigheter har eksistert siden 2003. Minoritetene tar opp viktige temaer, men departementet holder minoritetenes saker skjul.


Kansalisten minoriteettiin ja Ruijan viranomaisten kontaktifoorumi oon ollu vuođesta 2003. Meininki oon ette foorumin avula kansaliset minoriteetit nävyttäishiin paremin ja aktiivisemmin yhtheiskunnassa. Kainulaisten eđustaajat oon monta kerttaa sanonheet ette foorumi ei toimi näin. Dialoogia oon vähän ja kansaliset minoriteetit ei nävy yhthteiskunnassa sen paremin.
Viimi kokkous oli 1. novemperikuuta. Kontaktifoorumila ei ole sekretäärii. Se saattaa kyssyyt mihiin hävviii kaikki informasuuni mikä kokkouksen aikana tullee. Praatithaan ja praatithaan ja kaiken unheetethaan ko kokkousloman oven suljethaan?
Publikummi ei saa tiettää mithään. Päävastuu kansalisista minoriteetiista oon FAD-departementila, mutta se ei nävy mishään. Kokkouksesta ei muistela departementin uutislaiđala netissä. Mikhään departtementti ei ole muistelu kokkouksesta.
Vaikuttaa siltä ette departtementti tekkee tämän tahtomalla. Departtementin nettilaiđala lukkee ”Nasjonale minoriteter” mutta ko sie klikkaat sitä, sie löydät tyhä vanhoi uutissii. Uusiin oon novemberikuulta 2008.
Departementin uutislaiđala kansaliset minoriteetit ei ole e?es teema. Sieltä löyttyy ”Urfolk og minoriteter” ja sen alta ”Nasjonale minoriteter”. Sieltä sie löyđät uutisen ette Intian alkupöräiskansaministeri oon ollut saamelaiskäräjiitten vierhaana.
Hallitus meinaa ette saamelaispolitiikka oon Ruijan vähemistöpolitiikkaa. Het sumutethaan ja sekoitethaan nimet ja assiit. Se oon ollut niin kauvoin.
Hallitus tekkee tämän tahtomalla sillä ette publikummi ei huomais ette hallitus ei ole kiinostunnu kansalisista minoriteetiista. Tämä oon hirmuisen krouvii ja tahalista syrjimistä.

Kontaktifoorumin kokkouksesta 1. novemberikuuta tuli ainakin yksi iso ja iloinen uutinen. Nelje organisasuunii jokka eđustethaan kainulaisii, ruijansuomalaissii ja mettäsuomalaissii olthiin yksimieliset ja saatetthiin yhđessä vaattiit viranomaisilta ette koko maassa häytyis olla oikeus suomen ja kainun opetuksheen ja ette se häyttyy kouluttaat suomen ja kainun opettaajii. Tämä oon histooriaalista.
Ensimäisen kerran oli kans yhđelä organisasuunila, Ruijan kveeniliitola, kokkouksessa nuorison eđustaja. Hän muisteli ette hallituksen häyttyy anttaat kansalisile minoriteetiile rahhaa nuorisotyöhöön ja ette oon väärin ette suomi toisena kielenä ei lissää sinun opintopistheitä ko sie hajet jatkokoulhuun.
Kainulaiset organisaasuunit otethiin esile hyvin aktuellii assiita mutta departementti ei muistele näistä omala nettilaiđala.

Hallitus kirjoittaa kolmanessa raportissa Euroopan raađile ette organisaasuunitten osalistumien kontaktifoorumhiin tekkee kansaliset minoriteetit näkkyyvämmiksi yhtheiskunnassa. Mutta eihään net nyt nävy mishään.

Departtementti ei häyđy piilottaa minoriteettiita ko päinvastoin nostaat näitten assiit ylheiseen tiethoon.


Kunka saattais ajjaat pois norjalaistamistrollin?
Hallituksen ehdotus seuraavan vuoden budjetiksi oli ilkkee lukkeet. Kuka se hoksais millä neuvoila norjalaistamistrollin ajethaan ulos? 

 

 



 


Hallitus oon tehny taas ehđotuksen seuraavan vuođen budjetiksi ilman muistamatta kainulaissii. Tyhä kaksi, Ruijan Kaiku ja Kainun institutti oon saanheet vähän lissää, hinnannousemislissäyksen.
Uusile toimile ei ole ehđotettu mithään.
Kainulaisten organisasuunit ja instituutit oon olheet vaiti. Kainulaiset oon harjaantunheet ette het ei saa mithään ja sillä het ei ođotakhaan mithään. Pari vuotta aikkaa vähän toivoskelthiinki mutta nyt ihmiset sanothaan ette het ei melkhein uskaltanheet lukkeet ehđotusta ko het tieđethiin ette se olis kuitenki ilkkee lukkeet.
Sehän oli tyhä taas yksi päivä muitten joukossa ko ei saa mithään.
Tämä apatii oon staatin työtä. Staatti oon saanu kainulaiset vaikenemhaan. Tämä oon luonolinen seuraus siitä kunka se oon kohđelu kainulaissii ja ruijansuomalaisii sukupolvitten aijan.
Tämä sottii hallituksen ommaa politikkii vasthaan. Hallitus halluu ette minoriteetit osalistuttais aktiivisesti yhtheiskunnassa. Europan minoriteettisopimuksessa kans määräthään ette staatti häyttyy aktiivisesti eđesauttaat täyttä samanarvoo, osalistumista ja monikulttuurisuutta. Kainulaiset ei pääse tästä osaliseksi tänä vuona eikä ensi vuonakhaan.

Departementti kirjoittaa ette het prioriteerathaan kainun kielityötä. Hallituksen budjettiehđotuksessa ei ole mithään mikä to?istais tämän.

Entinen staatinsekretääri Raimo Valle sanoi pari vuotta aikkaa ette norjalaistamispoliitiikki istuu vieläki seinissä. Politikkarit luvathiin ennen työtelä kainun assiitten kans, niinko ette Ruijan Kaijusta tulis viikkoaviisi ja Haltin kväänisentteri saisi pyssyyvät rahat, ja sitte heiđät valithiin Ishoontinkhaan. Missä het oon nyt?


Met olema lukenheet ja nähnheet kunka kauppasentteriistä, NAV-konttoriista, hoteliista, sairashuonheista, frisöörisalongiista, lastentarhoista ja kođiista oon ajettu ulos kuolheitten haamui ja muita entisaijan kummituksii. Tähän oon osalistunnu näkkiijöitä, lääkkii ja pappii. Pohjais-Hålogalandin hiippakunnan papiila oon vasituinen melkhein ko liturgii siihen kunka johonki rauhattomhaan huonheesseen saađhaan rauhan.
Norjalaistamistrollila oon monta päätä ja se oon sitkee. Kuka se hoksais millä neuvoila sen ajethaan ulos?

 


Yhtä puhhuu, toisin tekkee.
Se ette Uslussa annethaan joileki minoriteettilapsile ruijanopetusta kielipesissä ei häydy johdattaat siiheen ette muut minoriteettilapset Ruijassa jätethään ilman oman kielen opetusta. • At barn i Oslo får styrket norskopplæring i språkreir må ikke føre til at minoritetsspråklige barn i Norge blir analfabeter i sitt eget språk.



Yhtä puhhuu, toisin tekkee
Hallituksen mooli oon ette kaikki jokka asuthaan Ruijassa pyssyyvästi opithaan puhumhaan ruijaa, mutta se meinaa ette ytheiskunnassa tarvithaan myös monikielissii ihmissii.
Kođin eli ympäristön kielen vahvistaminen olis tässä kaikkiin luonolisin ja helpoin keino.
Ko ossaa sekä ruijaa ette jotaki muuta kieltä saattaa liikkuut monessa joukossa. Joka tunttee sekä vanhiimiitten mailman ette Ruijan yhtheiskunnan kielen ja kulttuurin oon tärkkee sillanrakentaja.
Hallituksen selvitys monikulttuurisuuđesta oon liki kymmenen vuotta vanhaa. Siinä hallitus luppaa kokkeila erilaissii kielenoppimiskeinoja lastentarhaassa ja koulussa niinko äitinkielenopetusta ja kaksikielistä ainetopetusta. Oonko näitä nähty misshään? 
Välilä saama lukkeet kunka viralinen Ruija häppee ommaa norjalaistamispolitiikkaa. Sanothaan kans ette kainulaisten ja saamelaisten kokemukset olthaishiin hyöđyliset kielidebatissa.
Kainulaiset ei kuitenkhaan ole saanheet osallistuut tähään debatthiin – jos semmoista oon eđes ollukhaan.
Ruija ei ole ottanu oppii Suomestakhaan missä oon pitkä kokemus ruottin kielen minoriteettiasemasta mikä oon kirjoitettu lakhiin ja missä oon kaikenlaissii toimii ja instituuttiita. Ja entäs Ruottista missä oon ruottinsuomalaissii koului missä annethaan ainetopetusta vuoron jälkhiin suomeksi ja ruottiksi ja mistä oon hirmuisen hyvät tulokset.
Suomessa oppilas saa oppiit äitinkieltä sekä peruskoulussa ette jatkokoulussa ja hän saa lisäopetustaki jos oon tarvet. Tässä oon kysymys kielelisistä ihmisoikeuksista: Oikeus oppiit lukemhaan ja kirjoittamhaan ommaa kieltä.
Ruijassa vierhaat kielet koulussa oon joko B-kielii (mitä sie opiskelet kaikkiin kauvoimin) eli C-kielii. Ko sie hajet opiskelemhaan sie saat lisäpistheitä tyhä C-kielestä mitä sie olet oppinu kaikkiin vähimin. Esimerkiksi suomi eli kainun kieli toisena kielenä oon B-kieli mistä ei saa poengii! Ruijassa oon kans mahđolisuus saađa ”dokumenteeratuksi sinun B- ja C-kielen kompetanssi dokumenttioordningin kautta”. Siinä ei sanota mithään ette sinula olis oikeus oppit lissää sinun kieltä, sie tyhä henkastelet tiimoila ja saat siitä jonku paperin. Systeemi ei motiveeraa oppimhaan – tyhä saat paperin. Se häytyis olla aivan eri meininki!
Tietenki kaikki jokka asuthaan Ruijassa häyđythään osata ruijaa, mutta eikös päähään saattais mahtuut usseempiiki ajatuksii? Jos Uslussa oon lapsii jokka ei opi ruijaa ennen kouluikkää – niinko Vesisaaressa oli 1800-luvula – ei tämän häyđy määrätä kehitystä koko maassa. Se ette Uslussa annethaan joileki minoriteettilapsile ruijanopetusta kielipesissä ei häyđy johđattaat siiheen ette muut minoriteettilapset muuvala Ruijassa jätethään ilman oman kielen opetusta.
Met ođotamma jännittynheenä mitä Ruijan kieliraati (Språkrådet) nyt tekkee ja saattaako Kielivuosi 2013 muuttaat kehityksen. Saattaisko Ruijasta tulla maa missä oikkeesti kannustetthaan ja autetthaan monikielisyytheen?



Kenen sekretääri?
FAD:n uuela staatinsekretäärilä oon iso työ saaha ihmiset uskomhaan ette Ruijassa olis minoriteettipolitiikkaaki.




FAD-departementin ministeri Rigmor Aasrud halusi uuđistaat departtementin. Staatinsekretääri Raimo Valle joka oli ollu työssä viisi vuotta sai lähteet. Hän oli ensimäinen joka varsin ko tuli virkhaan otti suorhaan yhtheyđen kainulaissiin.
Nyt spekuleerathaan ette miksi Valle häytyi lähteet ja tietenki ette kenestä tullee seuraava ”saamen assiitten staatinsekretääri”. Kansalissii ja muita minoriteettii ei eđes mainita. Ministeriki puhhuu ette kysymys oon tyhä saamelaisista. Oonko hän unheettannu eli tekikö hän sen vasiten?

Meediassa piđethään selvänä ette tämä virka kuuluu saamelaisele. Niin se oon aina ollu. Ruijan saamelaisten liiton johtaaja halluu oman saamelaisministerinki. 
Met meinaama aivan sammaa. Semmoinen staatinsekretääri joka hoitaa saamelaisten assiita häytyy olla saamelainen.

Samhaan laihiin se joka hoitaa minoriteettiassiita häytyy olla ihminen joka itte kuuluu johonki kansalisheen minoriteetthiin - joka tunttee tämän alan ja jonka ei tarvitte monta vuotta selittäät ette ”mie häyđyn ensin saađa aikkaa opastuut”. 
Tämmöinen jakaminen olis looginen seuraamus siitä jakamisesta minkä Ruijan maassa oon tehty ja mitä praktiseerathaan saamelaisten ja kansalisten minoriteetitten välilä.
Kaikki joukot meinathaan ette staatinsekretääri ei tarpheeksi perusta heiđän assiista. Se oon selvä ette ko yhđelä sekretäärilä oon vastuu kaikista niin hänelä oon liikkaa työtä ja tarvithaan usseemppii.
Ruijan politiikka saamelaissii, kansalissii minoriteettii ja maahaanmuuttajaminoriteettii kohthaan oon hyvin erilaiset. Ko nämät oon sekoitettu samhaan vellhiin niin saama kokonhansa väärän kuvan maan minoriteettipolitiikasta.

Joku tietenki sannoo ette kaksi staatinsekretäärii oon liian tyyris.
Staatinsekretääri oon tavalisten ihmisten ja departtementin kontakti joka vie heiđän assiita departtementthiin. Jos Ruijassa oon rahhaa tyhä yhtheen sekretäärhiin se kuuluu minoriteetiile. Kansalisila minoriteetiila oon ylivoimaisesti kaikkiin vähiten instituuttiita, puolesta puhhuujia, valtaa ja varraa. Saamelaisten intressiistä piđethään Ruijassa vaarin hirmuisten paljon paremin Ruijan laissa, meediassa, koulussa, kulttuurissa ja koko poliittisessa systemissä ja lajela oon tietenki Saametinka. Kansalisila minoriteetiila ei ole tämän suhtheen mithään. 
Kansaliset minoriteetit oon ko äpärälapset ketä ei oikkeesti toivottais. Europan minoriteettisopimus ja kielisopimus ei merkitte mithään ko politiikkerit tehđhään päätöksii. Kansaliset minoriteetit oon tääpäivän yhtheiskunnan unheetetut vähäväkiset jokka tarvittee ittele puolestapuhhuujan.

Ruijan kveeniliitto oon ushein osoittannu ette oma minoriteettiasiitten staatinsekretääri oon tarpheelinen mutta viralinen Ruija visshiin meinaa ette kysymys oon tyhä saamelaisista.
Uuđela saamelaisela staatinsekretäärilä oon iso työ saađa ihmiset uskomhaan ette Ruijassa olis minoriteettipolitiikkaaki.


Ei hajoittamisheen ja hallittelemisheen! 
Valtio määrittellee ja päättää ja ero tyhä suurenee. Juuri sillä se oon tulluki niin hirmuisesti frustraattiita. Piian met häyđymä kattoot taaksepäin histooriihin? Alama uuđen epookin kainulaisten ja saamelaisten yhtheiselämisessä!



PIIRUSTUS WILFRED HILDONEN


Ei hajoittamisheen ja hallittelemisheen!

Tromssan työväjenparttiin parttiisekreääri Eskild Johansen piti Paaskiviikola Raisissa aivan erityisen, persoonallisen puhheen. Ilman norjalaistamispolitiikaa hän, niinko kymmenet tuhanet muutki Pohjais-Tromssassa, olis saattanu olla kolmikielinen. Hänenki suvussa oon kainulaissii, saamelaissii ja ruijalaissii.
Johansen pyysi Tromssan työväjenparttiin puolesta antheeksi kainulaisten huonoo kohtelemista. Hän sanoi ette hänen oma parttii ei saata olla mitenkhään ylppee siitä. 
Hän sanoi ette työväjenparttii teki enämenki ko ette se jatkoi vanhaa norjalaistamispolitikkaa: Monheen laihiin se kans lisäsi sitä. Se kosketti koululapsii, perheitä ja kokonaissii kainulaiskyllii. Kielen oon melkkein hävitetty. 

Monet kuulijat aplodeeratthiin ko toiset taas ihmetelthiin. Kenen puolesta Johansen puhui?
– Yhđen fylkensekretäärin antheeksipyyntö ei piian ole kovin suuri assii. Mie toivon ette valtio ja kirkko jonaki päivänä viralisesti pyy?ethään antheeksi sitä mitä net oon tehnheet esimerkiksi Pohjais-Tromssan kainulaisperheile, Johansen sanoi.

Pitkä matka alkkaa aina ensimäisellä askeleela. Met uskoma ette uusi politiikkarisukupolvi – kaikista parttiista – halluu teh?ä Ruijasta monikulttuurisen yhteiskunnan missä kans kainulaisila ja norjansuomalaisila ja hei?än kielelä oon sijjaa ja missä nähđhään ette se oon kans hyöđyksi.

Johansen muisteli ette Tromssan työväjenparttiin nuoret haluthaan että heiđän emäparttii ja hallitus vielä freistattaishiin saađa kainun kielen ylös, esimerkiksi nostamhaan sen Europan minoriteettikielisopimuksen tasalle 3, antamhaan enämen kuurttoo kainulaisile laitoksile ja organisaattiile ja nostamhaan kainun ja saamen samale tasale nynorskin kans peruskoulussa. Aika näyttää oonko tämä taisteluu tuulimyllyjä vasthaan. Ja unheetethaanko het kainulaiset ko het päästhään ylemäksi valtasysteemissä?

Valta tekkee jotaki ihmiselle. Kainulaiset ja saamelaiset olthiin kauvoin samassa venheessä, mutta sitte tapattu jotaki. Histoorian professori Einar Niemi oon ihmetelly miksi saamelaiset ja kainulaiset ei auttanheet toinen toista sen jälkhiin ko norjalaistaminen loppui. Yksi selitys oon se hierakkii minkä Ruija loi Alattiijoven taistelun jälkhiin.
1990 Ruijan hallitus päätti ette saamelaiset oon alkupöräiskansaa. Tämä kansa oon aivan erityisessä klassissa ja Ruija oon minoriteettioikeuksien mallimaa. Kainulaiset pyyđetthiin ette heiđän oikeudet selvitettäis mutta hallitus käänsi heile sölän.
1994 saima kuula ette hallitus oli päättäny ette kainulaiset oon maahanmuuttaajii. Saamelaiset johtajat ei halunheet auttaa yhthään.
1998 hallitus päätti ette kainulaiset ei olekhaan maahanmuuttaajii vaan kansalinen minoriteetti. 
Valtio määrittellee ja päättää ja ero tyhä suurenee. Juuri sillä se oon tulluki niin hirmuisesti frustraattiita. Met näjemä sen nettidebatiissa ja joskus happamina lukkiijan kirjoituksina aviisiissa. Melkkein kaikki oon vanheman sukupolven kirjoituksii.
Piian met häyđymä kattoot taaksepäin histooriihin?
– Pohjais-Tromssa oon syntyny saamelaisten ja kainulaisten tyttäriitten ja poikien kohđattelemisesta, fylkinsekretääri Johansen sanoi Raisissa.
Olisko tässä joku neuvo? Alama uuđen epookin kainulaisten ja saamelaisten yhtheiselämisessä!


Kriisin minimeeraamista
Kainulainen minoriteetti tarvittee viikkoaviisin joka kattelee mailmaa kainulaisten perspektiivistä ja oon aijan hermola. Ja siiheen tarvittema 4-5 kertaa suuremat rahat ko nyt!



Ruijan Kaiku oon tullut ulos ensi syksynä 17 vuotta mutta redaksuunissa oon vieläki tyhä yksi työntekkiijä: journalisti joka oon kans redaktööri. Vuosi toisen jälkhiin oon ođotettu ette no nyt kruunu anttaa rahhaa viikkoaviishiin, mutta ei.

Oon saatu monta signaalii mikkä oon antanheet toivoo: 
Suomee aletthiin opettaa toisena kielenä peruskoulussa 1997.
Kainulaisista tuli kansalinen minoriteetti ja kväänin/suomen kielestä minoriteettikieli 1998. Ruija lupasi säilyttäät ja kehittäät kainun kieltä voimalisesti ja kuunela kielenkäyttääjien toivheita.
Hallitus antoi ulos poliittisen mellinkin kansalisista minoriteetiista 2001. Ruijan Kaijun käsketthiin tärkkeeksi meininki-, tieto- ja keskustelufoorumiksi kainulaisile.
Norja tunnusti kainun kielen vuona 2005.
Kainun institutti – Kvensk instituttin aletthiin vuona 2007.
Hallituksen poliittisessa mellinkissä Mål og meining vuođelta 2008 sanotthiin ette Ruijan Kaijun nostaminen viikkoaviisiksi oon yksi peruskivi kainun kielen elästyttämisele ja yksi tärkkee osa infrastruktuurii mitä kainun kieli- ja kulttuuriminoriteetti tarvittee. Ruija oon luvanu suojela ja auttaat tätä minoriteettii. Viikkoaviisi olis julkinen foorumi mikä kans tekis kainun kielen näkkyyväksi norjankielisilleki.
Eurupan raati oon vuođesta 1999 vahtinu Ruijan minoriteettikielipolitiikkaa. Vuona 2007 se ensimäisen kerran sanoi vakavasti ette kainun kielen häytyis näkkyyt ja kuuluut paremin yhtheiskunnassa ja eriliikaisesti meediassa.
Vuona 2009 Ruijan Kaiku sai uuđet sepät omistaajat ja sekin assii oon nyt oordningissa. Olema nyt samassa tallissa ko saamenkielinen aviisi Ávvir. 

Argumenttii oon siis aivan nokko. Monet joukot oonki käynheet Uslussa informeeraamassa departtementtii ja pulitikkerii ette se tarvittais kainunkielisen viikkoaviisin. Se oon kuitenki ihan ko se olis luononlaki ette kainulaisile ei anneta mithään. Ennen kväänit ei saanheet työtä opettaajana tahi militäärinä. Oonko se taas määrätty kielto?

Kainun ja saaamen aviisit häyđythään saađa saman arvon.

Ennen suurkäräjänvaalii 2009 jokku AP-eđustajat luvatthiin työtelä viikkoaviishin kans. Sen jälkiin oon tullu kolme valtion budjettii. Saamelainen aviisi Ávvir oon saanu rahhaa 21 työntekkiijäle ja se tullee viitenä päivänä viikossa mutta kainulaisten aviisi tullee kerran kuukauđessa eikä niinkhään ushein.

Ruijan Kaijussa oon kriisi. Kaikki vuođet met olema freistanheet minimeerata tämän. – Kunka se mennee Ruijan Kaijula? –Se mennee hyvin, olema vastanheet. Se ei ole totta! Ei tietenkhään se mene hyvin!

Kaikki meediat tarvithaan usseita ihmissii, uussii ideeoita ja impulssii. Journalistiikka kehittyy. Kieli kehittyy. Häyttyy olla mukana sosiaalisissa meedioissa.

Kainulaiset oon tulheet ulos kaapista ja oon tullu uussii areenoita, mutta emme met saa lukkeet tai kuula niistä ruijan- tai saamenkielisistä meedioista. Kainun nuoriso ja raavaatkhaan ei saađa mithään appuu ja kuurttoo omale identiteetile näistä. Kainulainen minoriteetti tarvittee viikkoaviisin joka kattelee mailmaa kainulaisten perspektiivistä ja oon aijan hermola. Ja siiheen tarvittema 4-5 kertaa suuremat rahat ko nyt! 

Kainun kielen tila
Oonko oikhein puhhuut ette norjalaistamispoliikkaa oli tyhä ennen aikhaan? • Er det riktig å bruke fortid når vi snakker om fornorskning?




 

 

 

 

 

 

 

 

 

 

 

 


Ruijan kveeniliitto oon esitelly oman raportin kainun kielen tilasta. Se näyttää ette norjalaistamispolitiikka oon jatkunu kainulaissii kohthaan kauvemin ko saamelaissii kohthaan ja ette se oon vaikuttanu paljon levveemin.
Harva kielen puhhuuja oon alle 40 vuotta. Kielenkäyttäjii saađhaan lissää jos haluthaan mutta oonko staatila halu tähään? Missä oon kainunkieliset lastentarhaat ja kielipesät? Kuka oon nähny kainunkielissii ämmii ja äijii jokka tulhaan lastentarhaan puhumhaan ommaa kieltä lapsile? Uslussa oon tämmöinen saamenkielinen lastentarha, mutta ei kainunkielistä.

Oonko oikhein puhhuut ette norjalaistamispoliikkaa oli tyhä ennen aikhaan?
Euruopan raađin assiintuntijajoukko tullee aprilikuussa Ruijhaan kuulemhaan kunka oon kansalisten minoriteettikielten tila Ruijassa. Tämä joukko oon pyytänyt kainulaisilta esimerkkii arkipäivän eriarvosta, marginaaliseeraamisesta ja syrjimisestä. Mutta saađhaanko het mithään esimerkkii? Oonko kainulaiset niin norjalaistunheita ette net et näje ette sitä tapattuu jatkuvasti, ja jos het näjethäänki het ei jaksa protesteerata?
Olkkaa siivot ja heräkkää!

Raportissa kveeniliitto muistelee kainun kielen ja kulttuurin yhtheistyöverkosta. Keskelä oon Kainun institutti, ja siinä oon myötä Ruijan kveenimuseo, Kveenin paikannimipalvelus, Haltin kväänisentteri, Ruijan kveeniliitto sekä Porsangin ja Isovuonon komuunit ja kulttuurikoulut. He aijothaan nostaat kainun kielen näkyvile, mutta kaikila ei ole eđes kainunkielistä nimmee tai het ei käytä sitä ja heiđän nettilai?oila ei ole juurikhaan kainun tai suomen kieltä. Eikö kukhaan kaippaa kainun kieltä netissä?

Oon muuten iso paradoksi ette Norjalais-suomalainen liitto käskee ittensä suomen kielen puolestapuhhuujaksi Ruijassa ko senkhään nettilaiđala ei ole suomen sannaa. Näilä kahđela liitola oon erilainen katsomus: Ruijan kveeniliitto potkii vielä ja vaattii ette staatti vaihtaa politiikan paremaksi mutta ruijansuomalainen liitto praamaa staattii sen fiinistä minoriteettipolitiikasta 150 vuođen aikana.

Kveeniliitto ottaa esile monta vääryyttä: Kainun kielen opiskelija ei saa jatkokoulussa stipendii. Kaksi vuotta aikkaa staatti tilasi ja sai selvityksen kainun kielisentteristä mitkä perustettaishiin Vesisaarheen ja Porsankhiin. Sen jälkhiin emme ole kuulheet näistä mithään. Kainun ja suomen kielet oon likeiset mutta joskus sanat ja grammatiikki oon hyvinki erilaiset. Kuka tahansa saattaa saarnata mitä tahansa kainusta ja suomesta, mutta eikö se häytyis selvittäät mikä oon faktaa ja mikä houraamista?
Koulussa oon vaikkee saađa taitavii suomen ja kainun kielen opettaajii. Monet oppilhaat heitethään opiskelun. Miksi meilä oon niin vähän pätevii kainun ja suomen opettaajii? Oonko komuunit hyvät ja vastuuliset työnanttaajat?

Statti ei ainakhaan ole hyvä ja vastuulinen kainun kieltä ja kainun minoriteettii kohthaan.

Näje mitä tapattuu!


 

Näje mitä tapattuu!

Se näyttää ko olis tulossa uusi ymmärrys siitä mitä minoriteettii ja minoriteettikielii täälä pohjaisessa oon. Se hoksathaan ette täälä oon muitaki ko saamelaissii. Se olis hyvä kaikile.

Neljä Pohjais-Ruijan komuunii Porsanki, Raisi, Naavuono ja Isovuono oon kirjoittanheet pyynön ette kainun kielelä olis sama suoja ko saamela. Net haluthaan ette kainun kielen nostettaishiin samale tasale ko saamen kieli.
Februaarikuussa Tromssan työväjenparttiin fylkinparttii ehđotti histooriaalissii keinoi kunka saattais vahvistaat kainun ja saamen kielet. Esimerkiksi ette koko Pohjais-Tromssassa kyltitettäishiin kolmela kielelä ja ette jokhainen sais valita ja oppiit kainun, saamen eli nynorskan koulussa.
Työväjenparttiin nuoret oon perustanheet Kväänipoliittisen foorumin.

Monikulttuurinen Pohjais-Ruija näkkyy yhä usheemin tien varrelaki. Alattiossa tielaitos oon äskön saanu E6-tien varrele Rässivuonhoon kolmikielisen nimikyltin. Kolme uutta kylttii oon päätetty. Alattion tivispaikan kolmikielinen kyltti oon seisonu jo monta vuotta. Talven aikana Staatin tielaitoksen Kurt Magne Stormo, kainun nimikonsulentti ja paikaliset ihmiset aijothaan työtelä kolmikielisten kylttiin kans Etelä-Varenkissa.
Kukhaan ei ole puhunu pahasti Alattion kolmikielisistä kyltistä. Ei mithään protestii tahi vihapreivii aviisissa. Met emmä usko ette alattiolaiset oltaishiin siivomat ko mitä tromssalaisetkhaan. Selitys saattaa olla ette ihmiset oon iloiset ja ylppeet omista kolmesta kielestä ja ette heiđän mielestä kyltit oon soppeevat ja oikkeet. Met näjet tieđämä ette meilä oon muitaki vanhoi minoriteettikielii pohjaisessa, ei tyhä yksi.

Piian Tromssan suurin kaupunki saattais oppiit Finmarkun suurimasta kaupungista?

Staatinsekretääri Roger Ingebrigtsen (Ap) sannoo ette työväjenpartii hävisi vaalit Tromssassa saamen kielidebatin tähđen. Parttii halusi liittää Tromssan saamelaisalhaan, mutta het olthiin liian hopussa. Kaupungin ihmiset ei antanheet heile kuurttoo. Hän sannoo Nordlys-aviisissa ette se olis häytyny puhhuut tästä piian monta vuotta ennen ko meinaa siitä mithään.
Se oon justhiinsa niin: Antakkaa näile parttiin johtaajille aikkaa! Monet Tromssan ja Finmarkun työväjenparttiin johtaajat oon käynheet vanhaan koulun – sen missä kainulaiset saathiin seissoot häppeeloukossa. 
Tääpänä sie häyđyt avata molemat silmät ja nähđä kainulaisetki.
Otama kainun kielen myötä Tromssassaki. Silloin assii oon vahvala pohjala. Fylkinparttii, usseet ordföörerit ja nuoret oon jo nähnheet tämän.


Sie häydyt tehdä sen nyt!
Opiskele kainuu tahi suomee – se ei ole niin iso ero. Ko sie saatat yhden sie ymmärrät toistaki. Ilman studenttii ei Ruijassa tulevaisuu?essa ole kumppaakhaan kieltä.


Laiđala 8 sie saatat lukkeet wymysööristä mitä puhuthaan Polenissa. Usseimat meistä kuulhaan siitä ensimäisen kerran.
Seuraavan kerran ko sie kuulet wymysöörin kielestä se oon piian jo kuolu.
Wymysöörinkieliset saatethaan olla tyskäläisten, hollantilaisten eli skotlantilaisten uuđisasukkai?en jälkeläissii jokka tulthiin Schleesihaan 700 vuotta aikkaa. Heiđän oma kieli ja kulttuuri eletthiin hyvin toisheen mailmansothaan saakka. Sođan aikana wymysöörit räknätthiin tyskäläisiksi ja heile tuli hirmuinen kohtalo.
Tääpänä tyhä 70 henkkee puhhuu wymysöörii. Usseimat oon vanhaat. Nuoret ei halluu oppiit kieltä. Oon jo liian hiljaista. Tutkiijat ei usko ette kielen saattais elästyttää. Wymysöörin kieli kuolee.

Artikkeli oon karruu lukemista.
Vaikka emme ole kuulheet tästä kielestä ennen, assii ei ole meile kuitenkhaan outo. Millon joku kirjoittaa tämmöisen artikkelin kainun kielestä?

Kainunkieliset oon vanhaat. Harvat oon puhunheet ommaa kieltä lapsile. Lapset oon raavhaat, yksikieliset ruijankieliset joila ittelä oon lapsii. Isovanhemat saatettaishiin puhhuut kainuu lapsenlapsile mutta kunka moni tekkee niin?
Saađhaanko isovanhemat misthään appuu? Kunka het alettaishiin puhhuut kieltä mitä ei vielä kuusi vuotta aikkaa käsketty eđes kieleksi?
Meilä ei ole ommii lastentarhoi, ei eđes kainunkielissii osastoja. Meilä oon kaksi kainunkielistä lastenkirjaa ja yksi cd missä oon lastenlaului ja riimii – mikä oon myyty lopphuun jo vuossii aikkaa. Ruijan ainuan koulun missä oon kainulainen profiili aijothaan lopettaat syksylä.
Jotaki iloistaki oon tapattumassa: Kveeninuoret oon kiinostunheita kainun kielestä ja kulttuurista. Nuoret ei halluu ette näin iso osa Ruijan histooriita katois. Kieli oon fiini! Histooria, identiteetti ja juuret oon tärkkeet heile ja net autethaan heitä erottumhaan. 
Jokku haluthaan kans oppiit suomee.
Suuri Kysymys kuuluu: Kunka moni halluu oikkeesti tehđä sen?

Kunka moni halluu käyttäät monta vuotta oppimhaan kainuu eli suomee? Sie et opi sitä parissa kuukau?essa - jos sie et ole oikkee kieliseppä (semmoissiiki oon).
Piian sie saatat vähän suomee eli kainuu mutta halluut oppiit lissää? Sie häyđyt nyt alkkaat studeeraamhaan suomee eli kainuu Tromssan universiteetissä tahi Finmarkun korkkeekoulussa. Syksylä alkkaa suomen kielen alkukursi. Jos sie triivastut sie saatat jatkaat suomen bacheloorhiin ja masterhiin ja vieressä sie opit kainun kieltäki.
Staatin tietenki häytyis säilyttää ja kehittäät kainun kielen opetusta, mutta se ei ole tehny tätä vielä.
Jos sie halluut ette kainun kieli pärjäis paremin ko wymysööri Polenissa se ei ole muutako alkkaat opiskelemhaan. 
Opiskele kainuu tahi suomee – se ei ole niin iso ero. Ko sie saatat yhđen sie ymmärrät toistaki.
Ilman studenttii ei Ruijassa tulevaisuuđssa ole kumppaakhaan kieltä.




Suomalainen kielitutkiija Mari Keränen oli kuulu paljon hyvvää minoriteettikielten asemasta Ruijassa. Ko hän muutti tänne, hän näki jotaki aivan muuta.



Sosiolingvisti Mari Keränen oon yllättynny siitä kunka vähän Ruijassa ymmärrethään monikielisyyttä. • Sosiolingvist Mari Keränen er overrasket hvor dårlig norsk skole tar vare på  elevenes flerspråklighet.  KUVA LIISA KOIVULEHTO

 

Sosiolingvistiikan tutkiija Mari Keränen oon asunu ja työtely Tromssassa vuo?en aikkaa. Hän tekkee väitöskirjaa ja tutkii ruijan, saamen ja kainun kielen kirjakielten plaanaamista ja kehittämistä.
Suomessa hän oli kuulu paljon hyvvää minoriteettikielten asemasta Ruijassa, mutta tässä assiissa to?elisuus oon ollu aivan erilainen ko mitä hänele oli Suomessa muisteltu.

Tyhä ruijaa
Lapsele oli luvattu suomen äidinkielenopetusta ja saamee toisena kielenä, mutta kumpikhaan luphaus ei ole täyttyny.
– Saamen kielen opetusta toisena kielenä ei kuulema anneta niile jokka oon valmistaavassa opetuksessa. Se kuulema oli vaaralista ruijan oppimiselle. Sehään ei ole totta! Enkä mie ole koskhaan nähny mithään paragraafii minkä avula oikeus toisheen kielheen saatettais ottaat pois, Mari Keränen ihmettellee.
– Ja meile sanotthiin ette hän ei saa saamen opetusta ko olema Suomen kansalaissii ja ko lapsele ei ole puhuttu saamee kotona. Mutta justhiin sillä se oon toisena kielenä!
Mithään suomentiimoja lapsi ei ole myöskhään saanu.

 

Ruusuinen kuva Ruijasta
– Minula oli niin hyvä kuva Ruijasta! Luulin ette täälä oon minoriteettikielisillä hyvät olot, Mari Keränen sannoo.
– Mistä sie olit sen luulon saanu?
– Suomessa puhuthaan kunka e?istykselinen Ruija oon. Ette Ruijassa kielelisten minoriteettiin asema oon turvattu laissa. Ette saamee saa oppiit koulussa ensimäisenä ja toisena kielenä ja suomee toisena kielenä. Nyt mie olen huomannu ette tämä kuva ja arkipäivä oon kaukana toisesta!
Ko hän muutti Suomesta, hänele luvatthiin ette ko het tulhaan takaisin, lapsi saa sitte ruijantiimoja ette hän ei unheettais ruijaa.

 

Negatiivinen asenne
Hän oon huomanu ette Ruijassa tuo?haan mielelä esile ette monikielisellä oon pienempi sanavarasto per kieli ko yksikielisillä. Tästä muistelhaan esimerkiksi Ellen Bialystokin artikkellissa ”Bilingualism: The good, the bad, and the indifferent” vuo?elta 2008.
Ruijassa muistutethaan hyvin ushein ette ruija oon kaikkiin tärkkein kieli. Koulu ei perusta muista äi?inkielistä ko ruijasta ja saamesta.
Monikielisten ihmisten aivoissa tapahtuu kuitenki erilaissii prosessii ko yksikielisillä ja het löy?ethään uu?enlaissii systemiitä ja ratkaisuita.
– Enkä ole koskhaan kuulu ette kukhaan olis katunu tai pahalla mielellä ko ossaa jotaki kieltä!
Suomessa se ajatelhaan niin ette ko lapsela oon joku muu kieli – somali, ruotti, saame, kiina eli ryssä, mikä tahansa – se oon resurssi ja oon tärkkeetä ette koulu auttaa lasta kehittämhään kieltä.




Kainulaisten histooriaa digitaliseerathaan

Skrevet av: Heidi Nilima Monsen         Dato: 15.05.13 11:14


Riinakaisa Laitila og Ruth Adele Eriksen får hjelp av Nanna Salamonsen til å identifisere persober på et gammelt Børelvbilde. KUVA HEIDI NILIMA MONSEN

 

 

Finmarkun museumit oon aukaisseet netissä filiaalin. Sielä oon vanhoita valokuvvii sekä valokuvvii museumin tavaroista

– Sitte kaikki saa?haan näh?ä mitä museumissa oon, RiddoDuottarMuseat /Porsangin museuumin museumiamanuenssi Riinakaisa Laitila sannoo.
Nyt nettifiliaalissa oon yli 50 kuvvaa ja lissää tullee koko aijan.
–Se oon kans meininki ette kaikki tekstit olis kolmela kielelä, mutta se oon eniten ruijaksi vielä, Laitila sannoo.
Museuumi oon kevhään aikana kovonu kokhoon kuvvii Pyssyjovesta. Kainun institutti oon järjestänny museuumikaffilailtoi. Ihmiset oon tuonheet sinne vanhoita valokuvvii ja net oon skannattu. Ja ihmiset oon muistelheet ketä kuvassa oon, missä kuva oon otettu ja kaikenlaista muuta tiettoo.
Museuumi oon kiinostunnu kuvista missä näkkyy arkipäivän elämää. Museuumila alkkaa olla paljon kuvvii so?an jälkivuosista.
– Seittemän-, kah?eksan- ja yh?eksänkymmentäluvut oon kans histooriaa, Laitila muistuttaa.
Museuumikaffilat oon populäärit. Aprilikuussa Pyssyjoven kaffilaillassa kävi 70 henkkee. Kuvat laitethaan netthiin niin hopusti ko sen kerithään.
Kesälä ja syksylä museuumi aikkoo järjestäät kaffiloita Porsangin muissaki kylissä niinko Pillavuonossa ja Rautusniemessä.


Alf Nilsen-Børsskog saapi Kväänin litteratuuripalkinon

Skrevet av: Heidi Nilima Monsen og Liisa Koivulehto         Dato: 15.05.13 10:58


Alf Nilen.Børsskog, Kipparifestivalen 2011. KUVA LIISA KOIVULEHTO

Kainun institutti – Kvensk institutt oon perustannu Kväänin litteratuuripalkinon. Palkinon jaethaan tänä vuona ensimäisen kerran.
Se ei ole suuri yllätys ette sen annethaan Alf Nilsen-Börsskogile joka oon kirjoittannu ensimäiset ja tähään asti ainuat kainunkieliset rommaanit.
– Börsskog oon ollu niin ko yksinäinen pääskynen kvääninkielisessä litteratuurissa. Se, kunka hän tuopi ommii ajatuksii esile, tullee olemhaan meile esikuvana tulleevaisuu?essa. Hänen kirjat oon uniikit ja tärkkee apu kväänin kielen dokumentašuunissa ja kehittämisessä. Rommaaniissa hän muistelee paikalisesta kulttuurista, mutta samala rommaaniitten histooriat oon mailmanlaajuiset. Hänen poeemiitten maanlikheinen kieli koskettaa muitaki ko tyhä niitä joitten äitinkieli oon kväänin kieli, Kainun institutti kirjoittaa.
Børsskog oon julkaissu kolme rommaanii ja nelje poeemi- eli diktikirjaa.
Palkintosumma oon 50 000 kruunuu. Palkinon jaethaan Kainun institutissa 29. maikuuta.


Kysymys oon: Saako jokhainen itte valita mitä flakkuu hän kanttaa? Spørsmålet er: Bør man ha fritt valg av flagg 17. mai?



Kevhäälä ko aurinko paistaa ja lumet sullaa niin näkkyyvile tullee kaikenlaista mikä oon saanu olla piilossa, niinko koiranpaskoi ja tinkaaminen siitä mitä flakkuu saa heiluttaat Ruijan kansalispäivänä.
Kysymys oon: Saako jokhainen itte valita mitä flakkuu hän kanttaa?
Kestämäkö näh?ä muita ko Ruijan flakuja?
Klikkaa ja äänestä! Viis vuotta aikkaa 85 prosenttii VG:n lukkiijoista äänesti muita flakuja vasthaan, ja tänä vuona kaksi kolmesta ei haluis kattela muita ko Ruijan flakuja.

Sosiaaliantropologi Thomas Hylland Eriksen sanoi VG:ssä ette söttendemaina ei saa olla muita flakuja. Flaku näyttää ette sie kuulut Ruijhaan. Flavun avula sie näytät ette olet lojaali ja ette sinula oon velvolisuuksii Ruijaa kohthaan.
Entä ilo?
FrP-läinen Aina Stenersen sanoi NRK:ssa ette söttendemai oon Ruijan syntymäpäivä, ei kenenkhään muun, ja silloin ei saa juhlii muita. Muut flavut pilattaishiin hänen päivän. ”Söttendemailla ei ole mithään tekemistä sananvaphau?en kans”, tämä nuori vaimo saarnasi.
Oslon FrP:n johtaaja meinaa ette jos maahaanmuuttaajilla oon joku toinen flaku, se oon merkki siitä ette net ei ole integreeratut.

Kainulaispoika Eskild Johansen kirjoittaa Feispuukissa ette ulkomaalaisten oon vaikkee ymmärtäät tämmöistä tinkaamista. Monet kirjoitetthaan netissä ette ko Ameriikassa juhlithaan 4. juulikuuta sielä oon kaiken mailman flakuja. Miksi tämän ei saattais teh?ä Ruijassaki?
”Monikulttuurisuus luo vihhaa”, Thomas Hylland Eriksen sannoo.
Miksi se tekkee niin Ruijassa? Miksi Ruijan häytyis olla niin homogeeninen?
Oonko se aina ollu näin?
Milloin tuli ruijalaisile uusi käsky: Sinula ei pi?ä olla muita flakuja ko Ruijan flaku?

Netissä monet kirjoitetthaan ette se häytyis juhliit ”perintheisesti”.
No nyt mie ymmärrän! Takaisin juurile: Björnson ja Wergeland!
Björnstjerne Björnson, joka kirjoitti Ja vil elsker vuona 1859 puolusti lapsen oikeutta äi?inkielheen. Hän puolusti minoriteettii monessa Europan maassa niinko Slovakiassa missä unkarilaiset halutthiin painaat slovakien kielen ja määräthiin ette koulun, kirkon ja hallinon kieli oon unkari. Björnson kirjoitti ette ”ko ottaa lapselta äi?inkielen, se oon ko repis nälkäisen lapsen pois äi?in rinnasta”. Slovakiassa muistelhaan Björnsonii vieläki lämpimästi.
Emme tie?ä sanoiko Björnson mithään norjalaistamisesta mikä silloin tapattui omassa maassa.
Björnsonila kuuluu olheen mettäsuomalaiset juuret: Hänen esivanhiimet tulthiin Savosta ensin Taalainmaale 1500-luvula ja sieltä 1600-luvula Ruijhaan.

Entä se toinen, se Wergelanti? Ruijan perustuslaissa määrätthiin ette juutalaissii ei päästetä tänne, mutta Wergeland tappeli ykstoista vuotta ja lopulta tämän paragraafin poistetthiin.

Perintheinen ruijalainen söttendemai ei siis ehkä ennenkhään ole ollu niin homogeeninen ko mitä jokku haluttaishiin vaan kaikile oon annettu sijjaa ja tillaa.

Iloista söttendemaita kaikile Björnsonin ja Wergelandin hengessä!





 

Matarengissä tehthiin periaatheelinen sopimus ette riiat ja erimielisyyet kaivethaan hauthaan.

 

TEKSTI LIISA KOIVULEHTO

– Tämä oli historiaalinen päivä! Mie en näje maholisuutta ette tämä saattais perruunttuut. Se joka nyt ei halluu olla myötä, se jää ulos, Bengt Pohjanen sannoo Raatiu Väylänrannassa.

 

Hyvä kokkous

Matarengissä oli kovola nelje kainulaisten, tornionlaksolaisitten ja kväänitten liittoo 22. aprilikuuta. Johtaajat päästhiin sophuun ette tästä lähin puhalethaan yhtheen hiilheen.

– Meilä oli hyvät ja rauhaliset keskustelut. Kaikki viittaa siiheen ette olema yksimielisiä, Svenska Tornedalingarnas Riksförbundin – Tornionlaksolaiset (STR-T) puhheenjohtaaja Tore Hjort sannoo Sveriges Radion Meänraatiossa.

– Tämä kokkous näytti suunan. Nyt jokhainen joukko soppii tästä vielä itte.

 

15. juulikuuta

Kokkouksessa sovithiin ette 15. juulikuuta oon torniolaksolaisten ja kväänitten juhlapäivä.

Flakusta ei päätetty eikä määrätty.

– Jokhainen saa flavuttaa millä flavula itte halvaa, Hjort sannoo.

Kokkouksen kovolekuttuuja ja kokkouksen sananjohtaaja, Meänmaa-yhistyksen puhheenjohtaaja Bengt Pohjanen muisteli Raatiu Väylänrannassa kokkouksesta.

– Se oli meilä kaikila käsitys että kokkous oli tärkkee ja ette sieltä ei saa lähteet ennenko oon saatu aikhaan yhtheinen päätös, hän muistelee.

 

STR-T ja Meänmaa olthiin sopinheet jo ennen kokkousta ette 15. heinäkuuta oli hyvä  - vaikka STR-T oli vastustannu sitä vielä muuta kuukausi aikkaa.

Ruijan kveeniliitto ja Kveenimaayhistys-Kvänlandsförbundet (KMY-KLF) käythiin vielä neuvvoo tästä, mutta het sovithiin kans.

– 15. juulikuuta oon hyvä ko se oon keskelä kessää eikä siiheen liity mithään muuta muistoo, Bengt Pohjanen sannoo.

 

Jokhainen liitto vahvistaa itte

Ruijan kveeniliitto ja KMY-KLF häythään ottaat assiin esile vielä oman joukon keskelä.

Kveenimaayhistykselä oon kokkous maikuun lopussa Yykeänperässä.

Yhtheisen juhlapäivän vahvistethaan sielä. Bengt  Pohjanen lupasi liittyyt Kveenimaayhistyksheen ja tulla vuosikokkouksheen praatimhaan ja opastumhaan.

– Meilä oon paljon yhtheissii assiita niinko nettiraation kehittäminen, yhtheistyön kehittäminen sekä saattaisimma kans pittäät yhtheissii kokkouksii ja seminaarii, Bengt Pohjanen suunnittellee.

Matarengissä päätetthiin kans ette seuraava yhtheinen kokkous piethään syksylä ja sen kuttuu koole Ruijan kveeniliitto.

 

Ruottissa valmista, Ruijassa ei

– Se oli hyvä ette kaikki organisasjuunit viimin päästhiin kovole, Ruijan kveeniliiton puhheenjohtaaja Anne-Gerd Jonassen muistelee Ruijan Kaijule.

– Kattoma nyt mitä KMY-KLF päättää heän kokkouksessa maikuussa. Met häymä saaja meän jäsenet tämän puolele, hän sannoo.

Kveeniliitto ei aijo pittäät assiista ylimääräistä kokousta; se olis liian tyyris.

Hän sannoo ette het oon nyt heittänheet aikaisemman ehotuksen 21. septemperikuusta. Se oli sovittu STR-T:n kans, mutta nyt torniolaksolaiset oon 15. juulikuuta kannalla.

– Se ei ole ennää aktuelli. Yhtheinen päivä oon kaikkiin tärkkein, hän sannoo.

KMY-KLF:n Björnar Seppola oon varovainen.

– Meilä oon jäseniä kolmessa maassa ja met häymä ajatella kaikkia puolia, hän sannoo.

 
 
 
 

Matarengissä tehthiin periaatheelinen sopimus ette riiat ja erimielisyyet kaivethaan hauthaan.

 

TEKSTI LIISA KOIVULEHTO

– Tämä oli historiaalinen päivä! Mie en näje maholisuutta ette tämä saattais perruunttuut. Se joka nyt ei halluu olla myötä, se jää ulos, Bengt Pohjanen sannoo Raatiu Väylänrannassa.

 

Hyvä kokkous

Matarengissä oli kovola nelje kainulaisten, tornionlaksolaisitten ja kväänitten liittoo 22. aprilikuuta. Johtaajat päästhiin sophuun ette tästä lähin puhalethaan yhtheen hiilheen.

– Meilä oli hyvät ja rauhaliset keskustelut. Kaikki viittaa siiheen ette olema yksimielisiä, Svenska Tornedalingarnas Riksförbundin – Tornionlaksolaiset (STR-T) puhheenjohtaaja Tore Hjort sannoo Sveriges Radion Meänraatiossa.

– Tämä kokkous näytti suunan. Nyt jokhainen joukko soppii tästä vielä itte.

 

15. juulikuuta

Kokkouksessa sovithiin ette 15. juulikuuta oon torniolaksolaisten ja kväänitten juhlapäivä.

Flakusta ei päätetty eikä määrätty.

– Jokhainen saa flavuttaa millä flavula itte halvaa, Hjort sannoo.

Kokkouksen kovolekuttuuja ja kokkouksen sananjohtaaja, Meänmaa-yhistyksen puhheenjohtaaja Bengt Pohjanen muisteli Raatiu Väylänrannassa kokkouksesta.

– Se oli meilä kaikila käsitys että kokkous oli tärkkee ja ette sieltä ei saa lähteet ennenko oon saatu aikhaan yhtheinen päätös, hän muistelee.

 

STR-T ja Meänmaa olthiin sopinheet jo ennen kokkousta ette 15. heinäkuuta oli hyvä  - vaikka STR-T oli vastustannu sitä vielä muuta kuukausi aikkaa.

Ruijan kveeniliitto ja Kveenimaayhistys-Kvänlandsförbundet (KMY-KLF) käythiin vielä neuvvoo tästä, mutta het sovithiin kans.

– 15. juulikuuta oon hyvä ko se oon keskelä kessää eikä siiheen liity mithään muuta muistoo, Bengt Pohjanen sannoo.

 

Jokhainen liitto vahvistaa itte

Ruijan kveeniliitto ja KMY-KLF häythään ottaat assiin esile vielä oman joukon keskelä.

Kveenimaayhistykselä oon kokkous maikuun lopussa Yykeänperässä.

Yhtheisen juhlapäivän vahvistethaan sielä. Bengt  Pohjanen lupasi liittyyt Kveenimaayhistyksheen ja tulla vuosikokkouksheen praatimhaan ja opastumhaan.

– Meilä oon paljon yhtheissii assiita niinko nettiraation kehittäminen, yhtheistyön kehittäminen sekä saattaisimma kans pittäät yhtheissii kokkouksii ja seminaarii, Bengt Pohjanen suunnittellee.

Matarengissä päätetthiin kans ette seuraava yhtheinen kokkous piethään syksylä ja sen kuttuu koole Ruijan kveeniliitto.

 

Ruottissa valmista, Ruijassa ei

– Se oli hyvä ette kaikki organisasjuunit viimin päästhiin kovole, Ruijan kveeniliiton puhheenjohtaaja Anne-Gerd Jonassen muistelee Ruijan Kaijule.

– Kattoma nyt mitä KMY-KLF päättää heän kokkouksessa maikuussa. Met häymä saaja meän jäsenet tämän puolele, hän sannoo.

Kveeniliitto ei aijo pittäät assiista ylimääräistä kokousta; se olis liian tyyris.

Hän sannoo ette het oon nyt heittänheet aikaisemman ehotuksen 21. septemperikuusta. Se oli sovittu STR-T:n kans, mutta nyt torniolaksolaiset oon 15. juulikuuta kannalla.

– Se ei ole ennää aktuelli. Yhtheinen päivä oon kaikkiin tärkkein, hän sannoo.

KMY-KLF:n Björnar Seppola oon varovainen.

– Meilä oon jäseniä kolmessa maassa ja met häymä ajatella kaikkia puolia, hän sannoo.

 